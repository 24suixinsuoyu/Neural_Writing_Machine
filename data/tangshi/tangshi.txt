

春眠不觉晓，处处闻啼鸟。

夜来风雨声，花落知多少。

空山不见人，但闻人语响。

返景入深林，复照青苔上。



红豆生南国，春来发几枝。

愿君多采撷，此物最相思。



君自故乡来，应知故乡事。

来日绮窗前，寒梅著花未。



终南阴岭秀，积雪浮云端。

林表明霁色，城中增暮寒。



床前明月光，疑是地上霜。

举头望明月，低头思故乡。



白日依山尽，黄河入海流。

欲穷千里目，更上一层楼。



千山鸟飞绝，万径人踪灭。

孤舟蓑笠翁，独钓寒江雪。



向晚意不适，驱车登古原。

夕阳无限好，只是近黄昏。



泠泠七弦上，静听松风寒。

古调虽自爱，今人多不弹。



功盖三分国，名成八阵图。

江流石不转，遗恨失吞吴。



离离原上草，一岁一枯荣。

野火烧不尽。春风吹又生。

远芳侵古道，晴翠接荒城。

又送王孙去，萋萋满别情。



慈母手中线，游子身上衣。

临行密密缝，意恐迟迟归。

谁言寸草心，报得三春晖。



明月出天山，苍茫云海间。

长风几万里，吹度玉门关。



海上生明月，天涯共此时。

情人怨遥夜，竟夕起相思。



城阙辅三秦，风烟望五津。

与君离别意，同是宦游人。

海内存知己，天涯若比邻。

无为在岐路，儿女共沾巾。



国破山河在，城春草木深。

感时花溅泪，恨别鸟惊心。

烽火连三月，家书抵万金。

白头搔更短，浑欲不胜簪。



昔闻洞庭水，今上岳阳楼。

吴楚东南坼，乾坤日夜浮。



中岁颇好道，晚家南山陲。

兴来每独往，胜事空自知。



葡萄美酒夜光杯，欲饮琵琶马上催。

醉卧沙场君莫笑，古来征战几人回。



日照香炉生紫烟，遥看瀑布挂前川。

飞流直下三千尺，疑是银河落九天。



故人西辞黄鹤楼，烟花三月下扬州。

孤帆远影碧空尽，惟见长江天际流。



朝辞白帝彩云间，千里江陵一日还。

两岸猿声啼不住，轻舟已过万重山。



月落乌啼霜满天，江枫渔火对愁眠。

姑苏城外寒山寺，夜半钟声到客船。



朱雀桥边野草花，乌衣巷口夕阳斜。

旧时王谢堂前燕，飞入寻常百姓家。



渭城朝雨浥轻尘，客舍青青柳色新。

劝君更尽一杯酒，西出阳关无故人。



秦时明月汉时关，万里长征人未还。

但使龙城飞将在，不教胡马渡阴山。



黄河远上白云间，一片孤城万仞山。

羌笛何须怨杨柳，春风不度玉门关。



碧玉妆成一树高，万条垂下绿丝绦。

不知细叶谁裁出，二月春风似剪刀。



昔人已乘黄鹤去，此地空余黄鹤楼。

黄鹤一去不复返，白云千载空悠悠。

晴川历历汉阳树，芳草萋萋鹦鹉洲。

日暮乡关何处是，烟波江上使人愁。



黄四娘家花满蹊，千朵万朵压枝低。

留连戏蝶时时舞，自在娇莺恰恰啼。



清明时节雨纷纷，路上行人欲断魂。

借问酒家何处有，牧童遥指杏花村。



远上寒山石径斜，白云生处有人家。

停车坐爱枫林晚，霜叶红于二月花。



去年今日此门中，人面桃花相映红。

人面不知何处去，桃花依旧笑春风。



前不见古人，后不见来者。

念天地之悠悠，独怆然而剃下。



锄禾日当午，汗滴禾下土。

谁知盘中餐，粒粒皆辛苦。



小时不识月，呼作金玉盘。

又疑瑶台镜，飞在碧云端。



山中相送罢，日暮掩柴扉。

春草明年绿，王孙归不归？



众鸟高飞尽，孤云独去闲。

相看两不厌，只有敬亭山。



大漠沙如雪，燕山月似钩。

何当金络脑，快走踏清秋。



一去二三里，烟村四五家。

亭台六七座，八九十枝花。



好雨知时节，当春乃发生。

随风潜入夜，润物细无声。



耶溪采莲女，见客棹歌回。

笑入荷花去，佯羞不出来。



危楼高百尺，手可摘星辰。

不敢高声语，恐惊天上人。



小娃撑小艇，偷采白莲回。

不解藏踪迹，浮萍一道开。



移舟泊烟渚，日暮客愁新。

野旷天低树，江清月近人。



日暮苍山远，天寒白屋贫。

柴门闻犬吠，风雪夜归人。



松下问童子，言师采药去。

只在此山中，云深不知处。



明日复明日，明日何其多。

我生待明日，万事成蹉跎。



岐王宅里寻常见，崔九堂前几度闻。

正是江南好风景，落花时节又逢君。



李白乘舟将欲行，忽闻岸上踏歌声。

桃花潭水深千尺，不及汪伦送我情。



天门中断楚江开，碧水东流至此回。

两岸青山相对出，孤帆一片日边来。





兰陵美酒郁金香，玉碗盛来琥珀光。

但使主人能醉客，不知何处是他乡。



骝马新跨白玉鞍，战罢沙场月色寒。

城头铁鼓声犹震，匣里金刀血未干。





一为迁客去长沙，西望长安不见家。

黄鹤楼中吹玉笛，江城五月落梅花。



谁家玉笛暗飞声，散入春风满洛城。

此夜曲中闻折柳，何人不起故园情。



仙女下，董双成，汉殿夜凉吹玉笙。

曲终却从仙宫去，万户千门惟月明。



燕南壮士吴门豪，筑中置铅鱼隐刀。

感君恩重许君命，太山一掷轻鸿毛。



白玉谁家郎，回车渡天津。

看花东陌上，惊动洛阳人。



兰叶春葳蕤，桂华秋皎洁。

欣欣此生意，自尔为佳节。



江南有丹桔，经冬犹绿林。

岂伊地气暖，自有岁寒心。





燕草如碧丝，秦桑低绿枝。

当君怀归日，是妾断肠时。





江南可采莲，莲叶何田田。鱼戏莲叶间。鱼戏莲叶东，

鱼戏莲叶西，鱼戏莲叶南，鱼戏莲叶北。





敕勒川，阴山下。

天似穹庐，笼盖四野。

天苍苍，野茫茫，风吹草低见牛羊。



解落三秋叶，能开二月花。

过江千尺浪，入竹万竿斜。

　　　



独坐幽篁里，弹琴复长啸。

深林人不知，明月来相照。





归山深浅去，须尽丘壑美。

莫学武陵人，暂游桃源里。

　　　



美人卷珠帘，深坐蹙蛾眉。

但见泪痕湿，不知心恨谁？





苍苍竹林寺，杳杳钟声晚。

荷笠带斜阳，青山独归远。

　　　



孤云将野鹤，岂向人间住！

莫买沃洲山，时人已知处。





怀君属秋夜，散步咏凉天。

空山松子落，幽人应未眠。



鸣筝金粟柱，素手玉房前。

欲得周郎顾，时时误拂弦。





三日入厨下，洗手作羹汤。

未谙姑食性，先遣小姑尝。



昨夜裙带解，今朝（虫喜）子飞。

铅华不可弃，莫是藁砧归。





寥落古行宫，宫花寂寞红。

白头宫女在，闲坐说玄宗。





绿蚁新醅酒，红泥小火炉。

晚来天欲雪，能饮一杯无？

　　　　



故国三千里，深宫二十年。

一声何满子，双泪落君前。

　　



岭外音书绝，经冬复立春。

近乡情更怯，不敢问来人。





打起黄莺儿，莫教枝上啼。

啼时惊妾梦，不得到辽西。





北斗七星高，哥舒夜带刀。

至今窥牧马，不敢过临洮。



君家何处住，妾住在横塘。

停船暂借问，或恐是同乡。



家临九江水，来去九江侧。

同是长干人，生小不相识。



玉阶生白露，夜久侵罗袜。

却下水晶帘，玲珑望秋月。

　　



鹫翎金仆姑，燕尾绣蝥弧。

独立扬新令，千营共一呼。

　　



林暗草惊风，将军夜引弓。

平明寻白羽，没在石棱中。





月黑雁飞高，单于夜遁逃。

欲将轻骑逐，大雪满弓刀。





野幕蔽琼筵，羌戎贺劳旋。

醉和金甲舞，雷鼓动山川。

　　



嫁得瞿塘贾，朝朝误妾期。

早知潮有信，嫁与弄潮儿。

　　　



少小离家老大回，乡音无改鬓毛衰。

儿童相见不相识，笑问客从何处来？

　　　



隐隐飞桥隔野烟，石矶西畔问渔船。

桃花尽日随流水，洞在清溪何处边？



独在异乡为异客，每逢佳节倍思亲。

遥知兄弟登高处，遍插茱萸少一人。





寒雨连江夜入吴，平明送客楚山孤。

洛阳亲友如相问，一片冰心在玉壶。

　　　　



闺中少妇不知愁，春日凝妆上翠楼。

忽见陌头杨柳色，悔教夫婿觅封侯。

　　　

昨夜风开露井桃，未央前殿月轮高。

平阳歌舞新承宠，帘外春寒赐锦袍。

　　　



故园东望路漫漫，双袖龙钟泪不干。

马上相逢无纸笔，凭君传语报平安。





岐王宅里寻常见，崔九堂前几度闻。

正是江南好风景，落花时节又逢君。





独怜幽草涧边生，上有黄鹂深树鸣。

春潮带雨晚来急，野渡无人舟自横。





春城无处不飞花，寒食东风御柳斜。

日暮汉宫传蜡烛，轻烟散入五侯家。

　　　　



更深月色半人家，北斗阑干南斗斜。

今夜偏知春气暖，虫声新透绿窗纱。

　　　　



纱窗日落渐黄昏，金屋无人见泪痕。

寂寞空庭春欲晚，梨花满地不开门。



岁岁金河复玉关，朝朝马策与刀环。

三春白雪归青冢，万里黄河绕黑山。



玉楼天半起笙歌，风送宫嫔笑语和。

月殿影开闻夜漏，水晶帘卷近秋河。

夜上受降城闻笛



回乐峰前沙似雪，受降城外月如霜。

不知何处吹芦管，一夜征人尽望乡。



新妆宜面下朱楼，深锁春光一院愁。

行到中庭数花朵，蜻蜓飞上玉搔头。



泪湿罗巾梦不成，夜深前殿按歌声。

红颜未老恩先断，斜倚薰笼坐到明。



禁门宫树月痕过，媚眼惟看宿鹭窠。

斜拔玉钗灯影畔，剔开红焰救飞蛾。



日光斜照集灵台，红树花迎晓露开。

昨夜上皇新授箓，太真含笑入帘来。



虢国夫人承主恩，平明骑马入宫门。

却嫌脂粉污颜色，淡扫蛾眉朝至尊。



金陵津渡小山楼，一宿行人自可愁。

潮落夜江斜月里，两三星火是瓜州。



寂寂花时闭院门，美人相并立琼轩。

含情欲说宫中事，鹦鹉前头不敢言。



洞房昨夜停红烛，待晓堂前拜舅姑。

妆罢低声问夫婿，画眉深浅入时无？



清时有味是无能，闲爱孤云静爱僧。

欲把一麾江海去，乐游原上望昭陵。

　　　　



折戟沈沙铁未销，自将磨洗认前朝。

东风不与周郎便，铜雀春深销二乔。



烟笼寒水月笼沙，夜泊秦淮近酒家。

商女不知亡国恨，隔江犹唱后庭花。



青山隐隐水迢迢，秋尽江南草未凋。

二十四桥明月夜，玉人何处教吹箫？



落魄江湖载酒行，楚腰纤细掌中轻。

十年一觉扬州梦，赢得青楼薄幸名。



银烛秋光冷画屏，轻罗小扇扑流萤。

天阶夜色凉如水，坐看牵牛织女星。



娉娉袅袅十三馀，豆蔻梢头二月初。

春风十里扬州路，卷上珠帘总不如。



多情却似总无情，唯觉樽前笑不成。

蜡烛有心还惜别，替人垂泪到天明。



繁华事散逐香尘，流水无情草自春。

日暮东风怨啼鸟，落花犹似坠楼人。



君问归期未有期，巴山夜雨涨秋池。

何当共剪西窗烛，却话巴山夜雨时？



嵩云秦树久离居，双鲤迢迢一纸笔。

休问梁园旧宾客，茂陵秋雨病相如。



为有云屏无限娇，凤城寒尽怕春宵。

无端嫁得金龟婿，辜负香衾事早朝。



乘兴南游不戒严，九重谁省谏书函？

春风举国裁宫锦，半作障泥半作帆。



瑶池阿母绮窗开，黄竹歌声动地哀。

八骏日行三万里，穆王何事不重来？



云母屏风烛影深，长河渐落晓星沈。

嫦娥应悔偷灵药，碧海青天夜夜心。



宣室求贤访逐臣，贾生才调更无伦。

可怜夜半虚前席，不问苍生问鬼神！



冰簟银床梦不成，碧天如水夜云轻。

雁声远过潇湘去，十二楼中月自明。



玄宗回马杨妃死，云雨难忘日月新。

终是圣明天子事，景阳宫井又何人？



碧阑干外绣帘垂，猩色屏风画折枝。

八尺龙须方锦褥，已凉天气未寒时。



江雨霏霏江草齐，六朝如梦鸟空啼。

无情最是台城柳，依旧烟笼十里堤。



誓扫匈奴不顾身，五千貂锦丧胡尘。

可怜无定河边骨，犹是深闺梦里人！



别梦依依到谢家，小廊回合曲阑斜。

多情只有春庭月，犹为离人照落花。



尽寒食雨草萋萋，著麦苗风柳映堤。

等是有家归未得，杜鹃休向耳边啼。



桂魄初生秋露微，轻罗已薄未更衣。

银筝夜久殷勤弄，心怯空房不忍归！



奉帚平明金殿开，且将团扇共徘徊。

玉颜不及寒鸦色，犹带昭阳日影来。



云想衣裳花想容，春风拂槛露华浓。

若非群玉山头见，会向瑶台月下逢。



一枝红艳露凝香，云雨巫山枉断肠。

借问汉宫谁得似？可怜飞燕倚新妆。



名花倾国两相欢，常得君王带笑看。

解释春风无限恨，沈香亭北倚阑干。



劝君莫惜金缕衣，劝君惜取少年时。

花开堪折直须折，莫待无花空折枝！











行行重行行，与君生别离。

相去万余里，各在天一涯；

道路阻且长，会面安可知？

胡马依北风，越鸟巢南枝。

相去日已远，衣带日已缓。

浮云蔽白日，游子不顾反。

思君令人老，岁月忽已晚。

弃捐勿复道，努力加餐饭。



煮豆持作羹，漉豉以为汁，萁在釜下然。

豆在釜中泣。本自同根生，相煎何太急。

结庐在人境，而无车马喧。

问君何能尔，心远地自偏。

采菊东篱下，悠然见南山。

山气日夕佳，飞鸟相与还。

此还有真意，欲辩已忘言。

山中何所有。岭上多白云。

只可自怡悦。不堪持寄君。

客路青山外，行舟绿水前。

潮平两岸阔，风正一帆悬。

海日生残夜，江春入旧年。

乡书何处达，归雁洛阳边。

情人怨遥夜，竟夕起相思。

灭烛怜光满，披衣觉露滋。

不堪盈手赠，还寝梦佳期。

黄河远上白云间，一片孤城万仞山。

羌笛何须怨杨柳，春光不度玉门关。

故人具鸡黍，邀我至田家。

绿树村边合，青山郭外斜。

开筵面场圃，把酒话桑麻。

待到重阳日，还来就菊花。

烽火城西百尺楼，黄昏独上海风秋。

更吹羌笛关山月，无那金闺万里愁。

琵琶起舞换新声，总是关山旧别情。

撩乱边愁听不尽，高高秋月照长城。

青海长云暗雪山，孤城遥望玉门关。

黄沙百战穿金甲，不破楼兰终不还。

大漠风尘日色昏，红旗半卷出辕门。

前军夜战洮河北，已报生擒吐谷浑。

秦时明月汉时关,万里长征人未还。

但使龙城飞将在,不教胡马度阴山。

昔人已乘黄鹤去，此地空余黄鹤楼。

黄鹤一去不复返，白云千载空悠悠。

晴川历历汉阳树，芳草萋萋鹦鹉洲。

日暮乡关何处是？烟波江上使人愁。

葡萄美酒夜光杯，欲饮琵琶马上催。

醉卧沙场君莫笑，古来征战几人回？

雪净胡天牧马还，月明羌笛戍楼间。

借问梅花何处落，风吹一夜满关山。

谁家玉笛暗飞声，散入春风满洛城。

此夜曲中闻折柳，何人不起故园情。

天门中断楚江开，碧水东流至此回。

两岸青山相对出，孤帆一片日边来。

风吹柳花满店香，吴姬压酒劝客尝。

金陵子弟来相送，欲行不行各尽觞。

请君试问东流水，别意与之谁短长？

花非花，雾非雾，夜半来，天明去。

来如春梦几多时，去似朝云无觅处。

一道残阳铺水中，半江瑟瑟半江红。

可怜九月初三夜，露似珍珠月似弓。



满面尘灰烟火色，两鬓苍苍十指黑。

卖炭得钱何所营，身上衣裳口中食。

可怜身上衣正单，心忧炭贱愿天寒。

夜来城上一尺雪，晓驾炭车碾冰辙。

牛困人饥日已高，市南门外泥中歇。

翩翩两骑来是谁，黄衣使者白衫儿。

手把文书口称赦，回车叱牛牵向北。

一车炭，千余斤，宫使驱将惜不得。

半匹红纱一丈绫，系向牛头充炭直。

王浚楼船下益州，金陵王气黯然收。

千寻铁锁沉江底，一片降幡出石头。

人世几回伤往事，山形依旧枕寒流。

今逢四海为家日，故垒萧萧芦荻秋。

山围故国周遭在，潮打空城寂寞回。

淮水东边旧时月，夜深还过女墙来。

朱雀桥边野草花，乌衣巷口夕阳斜。

旧时王谢堂前燕，飞入寻常百姓家。



爆竹声中一岁除，春风送暖入屠苏。

千门万户曈曈日，总把新桃换旧符。

飞来峰上千寻塔，闻说鸡鸣见日升。

不畏浮云遮望眼，只缘身在最高层。

江北秋阴一半开，晚云含雨却低回。

青山缭绕疑无路，忽见千帆隐映来。

僵卧孤村不自哀，尚思为国戍轮台。

夜阑卧听风吹雨，铁马冰河入梦来。

城上斜阳画角哀，沈园非复旧池台。

伤心桥下春波绿，曾是惊鸿照影来。

梦断香消四十年，沈园柳老不吹绵。

此身行作稽山土，犹吊遗踪一泫然。



世事漫随流水，算来一梦浮生。

醉乡路稳宜频到，此外不堪行。

春花秋月何时了，往事知多少。





十亩之间兮，桑者闲闲兮，行与子还兮。

十亩之外兮，桑者泄泄兮，行与子逝兮。

孔雀东南飞，五里一徘徊。十三能织素，十四学裁衣。

十五弹箜篌，十六诵诗书。十七为君妇，心中常苦悲。

君既为府吏，守节情不移。鸡鸣入机织，夜夜不得息，

三日断五疋，大人故嫌迟。非为织作迟，君家妇难为。

妾不堪驱使，徒留无所施。便可白公姥，及时相遣归。

府吏得闻之。堂上启阿母。儿已薄禄相，幸复得此妇。

结发同枕席，黄泉共为友。共事二三年，始尔未为久。

女行无偏斜，何意致不厚？阿母谓府吏，何乃太区区！

此妇无礼节，举动自专由。吾意久怀忿，汝岂得自由！

东家有贤女，自名秦罗敷。可怜体无比，阿母为汝求。

便可速遣之，遣之慎莫留！府吏长跪告，伏惟启阿母：

今若遣此妇，终老不复取！阿母得闻之，槌床便大怒：

小子无所畏，何敢助妇语！吾已失恩义，会不相从许！

府吏默无声，再拜还入户。举言谓新妇，哽咽不能语：

我自不驱卿，逼迫有阿母。卿但暂还家，吾今且报府。

不久当归还，还必相迎取。以此下心意，慎勿违吾语。

新妇谓府吏：勿复重纷纭！往昔初阳岁，谢家来贵门。

奉事循公姥，进止敢自专？昼夜勤作息，伶俜萦苦辛。

谓言无罪过，供养卒大恩。仍更被驱遣，何言复来还？

妾有绣腰襦，葳蕤自生光；红罗复斗帐，四角垂香囊；

箱帘六七十，绿碧青丝绳；物物各自异，种种在其中。

人贱物亦鄙，不足迎后人。留待作遗施，於今无会因。

时时为安慰，久久莫相忘！鸡鸣外欲曙，新妇起严妆。

著我绣裌裙，事事四五通。足下蹑丝履，头上玳瑁光。

腰若流纨素，耳著明月珰。指如削葱根，口如含朱丹。

纤纤作细步，精妙世无双。上堂谢阿母，母听去不止。

昔作女儿时，生小出野里，本自无教训，兼愧贵家子。

受母钱帛多，不堪母驱使。今日还家去，念母劳家里。

却与小姑别，泪落连珠子。新妇初来时，小姑如我长。

勤心养公姥，好自相扶将，初七及下九，嬉戏莫相忘！

出门登车去，涕落百余行。府吏马在前，新妇车在后，

隐隐何甸甸，俱会大道口。下马入车中，低头共耳语：

誓不相隔卿！且暂还家去，吾今且赴府。不久当还归，

誓天不相负！新妇谓府吏：感君区区怀。君既若见録，

不久望君来。君当作磐石，妾当作蒲苇；蒲苇纫如丝，

磐石无转移。我有亲父兄，性行暴如雷。恐不任我意，

逆以煎我怀。举手长劳劳，二情同依依。入门上家堂，

进退无颜仪。阿母大拊掌，不图子自归！十三教汝织，

十四能裁衣。十五弹箜篌，十六知礼仪。十七遣汝嫁，

谓言无誓违。汝今无罪过，不迎而自归？兰芝惭阿母：

儿实无罪过。阿母大悲摧。还家十余日，县令遣媒来。

云有第三郎，窈窕世无双。年始十八九，便言多令才。

阿母谓阿女，汝可去应之。阿女衔泪答，兰芝初还时，

府吏见丁宁，结誓不别离。今日违情义，恐此事非奇。

自可断来信，徐徐更谓之。阿母白媒人，贫贱有此女，

始适还家门。不堪吏人妇，岂合令郎君？幸可广问讯，

不得便相许。媒人去数日。寻遣丞请还，说有兰家女，

承籍有宦官。云有第五郎，娇逸未有婚。遣丞为媒人。

主簿通语言。直说太守家，有此令郎君，既欲结大义，

故遣来贵门。阿母谢媒人，女子先有誓，老姥岂敢言！

阿兄得闻之，怅然心中烦。举言谓阿妹，作计何不量！

先嫁得府吏，后嫁得郎君。否泰如天地，足以荣汝身。

不嫁义郎体，其住欲何云？兰芝仰头答：理实如兄言。

谢家事夫婿，中道还兄门。处分适兄意，那得自任专？

虽与府吏要，渠会永无缘。登即相许和，便可作婚姻。

媒人下床去，诺诺复尔尔。还部白府君：下官奉使命，

言谈大有缘。府君得闻之，心中大欢喜。视历复开书：

便利此月内，六合正相应。良吉三十日，今已二十七，

卿可去成婚。交语速装束，络绎如浮云。青雀白鹄舫，

四角龙子幡，婀娜随风转。金车玉作轮，踯躅青骢马，

流苏金缕鞍。赍钱三百万，皆用青丝穿。杂綵三百匹。

交广市鲑珍。从人四五百，郁郁登郡门。阿母谓阿女：

适得府君书，明日来迎汝。何不作衣裳？莫令事不举！

阿女默无声，手巾掩口啼，泪落便如泻。移我琉璃榻。

出置前窗下。左手持刀尺，右手执绫罗。朝成绣裌裙，

晚成单罗衫。晻晻日欲暝，愁思出门啼。府吏闻此变，

因求假暂归。未至二三里，摧藏马悲哀，新妇识马声。

蹑履相逢迎。怅然遥想望，知是故人来。举手拍马鞍，

嗟叹使心伤，自君别我后，人事不可量。果不如先愿，

又非君所详。我有亲父母，逼迫兼弟兄。以我应他人，

君还何所望！府吏谓新妇，贺卿得高迁！磐石方且厚，

可以卒千年；蒲苇一时纫，便作旦夕间。卿当日胜贵，

吾独向黄泉。新妇谓府吏，何意出此言！同是被逼迫，

君尔妾亦然。黄泉下相见，勿违今日言！执手分道去，

各各还家门。生人作死别，恨恨那可论！念与世间辞，

千万不复全。府吏还家去。上堂拜阿母，今日大风寒，

寒风摧树木，严霜结庭兰。儿今日冥冥，令母在后单。

故作不良计，勿复怨鬼神！命如南山石，四体康且直。

阿母得闻之，零泪应声落，汝是大家子，仕宦於台阁。

慎勿为妇死，贵贱情何薄？东家有贤女，窈窕艳城郭。

阿母为汝求，便复在旦夕。府吏再拜还，长叹空房中，

作计乃尔立。转头向户里，渐见愁煎迫。其日牛马嘶，

新妇入青庐。菴菴黄昏后，寂寂人定初。我命绝今日，

魂去尸长留。揽裙脱丝履，举身赴清池。府吏闻此事，

心知长别离。徘徊庭树下，自挂东南枝。两家求合葬，

合葬华山傍。东西植松柏，左右种梧桐。枝枝相覆盖，

叶叶相交通。中有双飞鸟，自名为鸳鸯，仰头相向鸣，

夜夜达五更。行人驻足听，寡妇起彷徨。多谢后世人，

戒之慎勿忘！

涉江采芙蓉，兰泽多芳草。

采之欲遗谁？所思在远道。

还顾望旧乡，长路漫浩浩。

同心而离居，忧伤以终老。

对酒当歌，人生几何？

譬如朝露，去日苦多。

慨当以慷，忧思难忘。

何以解忧？唯有杜康。

青青子衿，悠悠我心。

但为君故，沉吟至今。

呦呦鹿鸣，食野之苹。

我有嘉宾，鼓瑟吹笙。

明明如月，何时可辍？

忧从中来，不可断绝。

越陌度阡，枉用相存。

契阔谈讌，心念旧恩。

月明星稀，乌鹊南飞。

绕树三匝，何枝可依？

山不厌高，水不厌深。

周公吐哺，天下归心。

泻水置平地。各自东西南北流。

人生亦有命。安能行叹复坐愁。

酌酒以自宽。举杯断绝歌路难。

心非木石岂无感。吞声踯躅不敢言。

少无适俗韵，性本爱丘山。

误落尘网中，一去三十年。

羁鸟恋旧林，池鱼思故渊。

开荒南野际，守拙归园田。

方宅十馀亩，草屋八九间。

榆柳荫后檐，桃李罗堂前。

暧暧远人村，依依墟里烟。

狗吠深巷中，鸡鸣桑树巅。

户庭无尘杂，虚室有馀闲。

久在樊笼里，复得返自然。

打杀长鸣鸡，弹去乌臼鸟。



西陆蝉声唱，南冠客思侵。

那堪玄鬓影，来对白头吟。

露重飞难进，风多响易沉。

无人信高洁，谁为表予心。

独有宦游人，偏惊物候新。

云霞出海曙，梅柳渡江春。

淑气催黄鸟，晴光照绿蘋。

忽闻歌苦调，归思欲沾巾。

东皋薄暮望，徙倚欲何依。

树树皆秋色，山山唯落晖。

牧人驱犊返，猎马带禽归。

相顾无相识，长歌怀采薇。

渔翁夜傍西岩宿，晓汲清湘燃楚竹。

烟销日出不见人，欸乃一声山水绿。

回看天际下中流，岩上无心云相逐。

破额山前碧玉流，骚人遥驻木兰舟。

春风无限潇湘意，欲采蘋花不自由。

老兔寒蟾泣天色，云楼半开壁斜白。

玉轮轧露湿团光，鸾珮相逢桂香陌。

黄尘清水三山下，更变千年如走马。

遥望齐州九点烟，一泓海水杯中泻。

男儿何不带吴钩，收取关山五十州。

请君暂上凌烟阁，若个书生万户侯。

零落栖迟一杯酒，主人奉觞客长寿。

主父西游困不归，家人折断门前柳。

马周昔作新丰客，天荒地老无人识。

空将笺上两行书，直犯龙颜请恩泽。

我有迷魂招不得，雄鸡一声天下白。

少年心事当拏云，谁念幽寒坐呜呃。

长安回望绣成堆，山顶千门次第开。

一骑红尘妃子笑，无人知是荔枝来。

新丰绿树起黄埃，数骑渔阳探使回。

霓裳一曲千峰上，舞破中原始下来。

万国笙歌醉太平，倚天楼殿月分明。云中乱拍禄山舞，风过重峦下笑声。

长空澹澹孤鸟没，万古销沉向此中。看取汉家何事业，五陵无树起秋风。

君问归期未有期，巴山夜雨涨秋池。何当共剪西窗烛，却话巴山夜雨时。

日日春光斗日光，山城斜路杏花香。几时心绪浑无事，得及游丝百尺长。

嫩箨香苞初出林，於陵论价重如金。皇都陆海应无数，忍剪凌云一寸心。

百舌唤朝眠，春心动几般。枕痕霞黯澹，泪粉玉阑珊。

笼绣香烟歇，屏山烛焰残。

暖嫌罗袜窄，瘦觉锦衣宽。

昨夜三更雨，今朝一阵寒。

海棠花在否，侧卧卷帘看。

黑云翻墨未遮山，白雨跳珠乱入船。卷地风来忽吹散，望湖楼下水如天。

东风知我欲山行，吹断檐间积雨声。岭上晴云披絮帽，树头初日挂铜钲。

野桃含笑竹篱短，溪柳自摇沙水清。西崦人家应最乐，煮芹烧笋饷春耕。

寂寂东坡一病翁，白须萧散满霜风。小儿误喜朱颜在，一笑那知是酒红。

断墙着雨蜗成字，老屋无僧燕作家。剩欲出门追语笑，却嫌归鬓着尘沙。

风翻蛛网开三面，雷动蜂窠趁两衙。屡失南邻春事约，只今容有未开花。

千古风流八咏楼，江山留与后人愁。水通南国三千里，气压江城十四州。

衣上征尘杂酒痕，远游无处不消魂。此身合是诗人未？细雨骑驴入剑门。

胜日寻芳泗水滨，无边光景一时新。等闲识得东风面，万紫千红总是春。

自作新词韵最娇，小红低唱我吹箫。曲终过尽松陵路，回首烟波十四桥。

草合离宫转夕晖，孤云飘泊复何依？

山河风景元无异，城郭人民半已非。

满地芦花和我老，旧家燕子傍谁飞？

从今别却江南路，化作啼鹃带血归。



神龟虽寿，犹有竟时；腾蛇乘雾，终为土灰。

骥老伏枥，志在千里；烈士暮年，壮心不已。

盈缩之期，不但在天；养怡之福，可得永年。

幸甚至哉，歌以詠志。

夜中不能寐，起坐弹鸣琴。薄帷鉴明月，清风吹我衿。

孤鸿号外野，翔鸟鸣北林。徘徊将何见？忧思独伤心。

艅艎何泛泛，空水共悠悠。阴霞生远岫，阳景逐回流。

蝉噪林逾静，鸟鸣山更幽。此地动归念，长年悲倦游。

始欲识郎时，两心望如一。理丝入残机，何悟不成匹。

兰若生春夏，芊蔚何青青！幽独空林色，朱蕤冒紫茎。

迟迟白日晚，袅袅秋风生。岁华尽摇落，芳意竟何成？

少小离乡老大回，乡音难改鬓毛衰。儿童相见不相识，笑问客从何处来。

木末芙蓉花，山中发红萼。涧户寂无人，纷纷开且落。

桃红复含宿雨，柳绿更带春烟。花落家童未扫，莺啼山客犹眠。

新丰美酒斗十千，咸阳游侠多少年。相逢意气为君饮，系马高楼垂柳边。

北风卷地白草折，胡天八月即飞雪。忽然一夜春风来，千树万树梨花开。

散入珠帘湿罗幕，狐裘不暖锦衾薄。将军角弓不得控，都护铁衣冷难著。

瀚海阑干百丈冰，愁云黪淡万里凝。中军置酒饮归客，胡琴琵琶与羌笛。

纷纷暮雪下辕门，风掣红旗冻不翻。轮台东门送君去，去时雪满天山路。

山回路转不见君，雪上空留马行处。



　　青山横北郭，白水绕东城。此地一为别，孤蓬万里征。

　　浮云游子意，落日故人情。挥手自兹去，萧萧班马鸣。

    舍南舍北皆春水，但见群鸥日日来。花径不曾缘客扫，蓬门今始为君开。

    盘飧市远无兼味，樽酒家贫只旧醅。肯与邻翁相对饮，隔篱呼取尽余杯。

　　八月秋高风怒号，卷我屋上三重茅。茅飞度江洒江郊，高者挂罥长林梢，

　　下者飘转沉塘坳。南村群童欺我老无力，忍能对面为盗贼，公然抱茅入竹去。

　　唇焦口燥呼不得，归来倚杖自叹息。俄顷风定云墨色，秋天漠漠向昏黑。

　　布衾多年冷似铁，骄儿恶卧踏里裂。床床屋漏无干处，雨脚如麻未断绝。

　　自经丧乱少睡眠，长夜沾湿何由彻。安得广厦千万间，大庇天下寒士俱欢颜，

　　风雨不动安如山。呜呼！何时眼前突兀见此屋，吾庐独破受冻死亦足！

　　为人性僻耽佳句，语不惊人死不休。老去诗篇浑漫兴，春来花鸟莫深愁。

　　新添水槛供垂钓，故著浮槎替入舟。焉得思如陶谢手，令渠述作与同游。

　　黄四娘家花满蹊，千朵万朵压枝低。留连戏蝶时时舞，自在娇莺恰恰啼。

    谢公最小偏怜女，自嫁黔娄百事乖。顾我无衣搜荩箧，泥他沽酒拔金钗。

    野蔬充膳甘长藿，落叶添薪仰古槐。今日俸钱过十万，与君营奠复营斋。

    昔日戏言身后事，今朝都到眼前来。衣裳已施行看尽，针线犹存未忍开。

    尚想旧情怜婢仆，也曾因梦送钱财。诚知此恨人人有，贫贱夫妻百事哀。

　　自古逢秋悲寂寥，我言秋日胜春朝。晴空一鹤排云上，便引诗情到碧霄。

　　巴山楚水凄凉地，二十三年弃置身。怀旧空吟闻笛赋，到乡翻似烂柯人。

　　沉舟侧畔千帆过，病树前头万木春。今日听君歌一曲，暂凭杯酒长精神。

　　山桃红花满上头，蜀江春水拍山流。花红易衰似郎意，水流无限似侬愁。

    江涵秋影雁初飞，与客携壶上翠微。尘世难逢开口笑，菊花须插满头归。

    但将酩酊酬佳节，不用登临恨落晖。古往今来只如此，牛山何必独沾衣。

　　胜败兵家事不期，包羞忍耻是男儿。江东子弟多才俊，卷土重来未可知。

　　六朝文物草连空，天淡云闲今古同。鸟去鸟来山色里，人歌人哭水声中。

　　深秋帘幕千家雨，落日楼台一笛风。惆怅无因见范蠡，参差烟树五湖东。

    锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。

    沧海月明珠有泪，蓝田日暖玉生烟。此情可待万追忆，只是当时已惘然。

    重帏深下莫愁堂，卧后清宵细细长。神女生涯元是梦，小姑居处本无郎。

    风波不信菱枝弱，月露谁教桂叶香。直道相思了无益，未妨惆怅是清狂。

　　相见时难别亦难，东风无力百花残。春蚕到死丝方尽，蜡炬成灰泪始干。

　　晓镜但愁云鬓改，夜吟应觉月光寒。蓬山此去无多路，青鸟殷勤为探看。

　　一上高城万里愁，蒹葭杨柳似汀洲。溪云初起日沈阁，山雨欲来风满楼。

　　鸟下绿芜秦苑夕，蝉鸣黄叶汉宫秋。行人莫问当年事，故国东来渭水流。

    蓬门未识绮罗香，拟托良媒益自伤。谁爱风流高格调，共怜时世俭梳妆。

    敢将十指夸针巧，不把双眉斗画长。苦恨年年压金线，为他人作嫁衣裳。

　　众芳摇落独暄妍，占尽风情向小园。疏影横斜水清浅，暗香浮动月黄昏。

　　霜禽欲下先偷眼，粉蝶如知合断魂。幸有微吟可相狎，不须檀板共金樽。

　　茅檐长扫静无苔，花木成畦手自栽。一水护田将绿绕，两山排闼送青来。

　　一陂春水绕花身，花影妖饶各占春。纵被春风吹作雪，绝胜南陌碾成尘。

　　人生到处知何似？应似飞鸿踏雪泥。泥上偶然留指爪，鸿飞那复计东西。

　　老僧已死成新塔，坏壁无由见旧题。往日崎岖还记否，路长人困蹇驴嘶。

　　人皆养子望聪明，我被聪明误一生。惟愿孩儿愚且鲁，无灾无难到公卿。

　　春愁难遣强看山，往事惊心泪欲潸。四百万人同一哭，去年今日割台湾。



操吴戈兮被犀甲，车错毂兮短兵接。

旌蔽日兮敌若云，矢交坠兮士争先。

凌余阵兮躐余行，左骖殪兮右刃伤。

霾两轮兮絷四马，援玉枹兮击鸣鼓。

天时坠兮威灵怒，严杀尽兮弃原壄。

出不入兮往不反，平原忽兮路超远。

带长剑兮挟秦弓，首身离兮心不惩。

诚既勇兮又以武，终刚强兮不可凌。

身既死兮神以灵，子魂魄兮为鬼雄！

青青园中葵，朝露待日晞。

阳春布德泽，万物生光辉。

常恐秋节至，焜黄华叶衰。

百川东到海，何时复西归。

少壮不努力，老大徒伤悲！

明月照高楼，流光正徘徊。

上有愁思妇，悲叹有馀哀。

借问叹者谁，言是宕子妻。

君行逾十年，孤妾常独栖。

君若清路尘，妾若浊水泥。

浮沉各异势，会合何时谐？

愿为西南风，长逝入君怀。

君怀良不开，贱妾当何依？

弱冠弄柔翰，卓荦观群书。

著论准过秦，作赋拟子虚。

边城苦鸣镝，羽檄飞京都。

虽非甲胄士，畴昔览穰苴。

长啸激清风，志若无东吴。

铅刀贵一割，梦想骋良图。

左眄澄江湘，右盼定羌胡。

功成不受爵，长揖归田庐。

白日沦西阿，素月出东岭。遥遥万里辉，荡荡空中景。

风来入房户，夜中枕席冷。气变悟时易，不眠知夕永。

欲言无予和，挥杯劝孤影。日月掷人去，有志不获骋。

念此怀悲悽，终晓不能静。

摇落秋为气，凄凉多怨情。啼枯湘水竹，哭坏杞梁城。

天亡遭愤战，日蹙值愁兵。直虹朝映垒，长星夜落营。

楚歌饶恨曲，南风多死声。眼前一杯酒，谁论身后名！



春江潮水连海平，海上明月共潮生。滟滟随波千万里，何处春江无月明！

江流宛转绕芳甸，月照花林皆似霰。空里流霜不觉飞，汀上白沙看不见。

江天一色无纤尘，皎皎空中孤月轮。江畔何人初见月？江月何年初照人？

人生代代无穷已，江月年年只相似；不知江月待何人，但见长江送流水。

白云一片去悠悠，青枫浦上不胜愁。谁家今夜扁舟子？何处相思明月楼？

可怜楼上月徘徊，应照离人妆镜台。玉户帘中卷不去，捣衣砧上拂还来。

此时相望不相闻，愿逐月华流照君。鸿雁长飞光不度，鱼龙潜跃水成文。

昨夜闲潭梦落花，可怜春半不还家。江水流春去欲尽，江潭落月复西斜。

斜月沉沉藏海雾，碣石潇湘无限路。不知乘月几人归，落月摇情满江树。



八月湖水平，涵虚混太清。气蒸云梦泽，波撼岳阳城。

欲济无舟楫，端居耻圣明。坐观垂钓者，空有羡鱼情。



空山新雨后，天气晚来秋。明月松间照，清泉石上流。

竹喧归浣女，莲动下渔舟。随意春芳歇，王孙自可留。



积雨空林烟火迟，蒸藜炊黍饷东菑。漠漠水田飞白鹭，阴阴夏木啭黄鹂。

山中习静观朝槿，松下清斋折露葵。野老与人争席罢，海鸥何事更相疑。

花间一壶酒，独酌无相亲。举杯邀明月，对影成三人。

月既不解饮，影徒随我身。暂伴月将影，行乐须及春。

我歌月徘徊，我舞影零乱。醒时同交欢，醉后各分散。

永结无情游，相期邈云汉。



长风万里送秋雁，对此可以酣高楼。蓬莱文章建安骨，中间小谢又清发。

俱怀逸兴壮思飞，欲上青天览明月。抽刀断水水更流，举杯销愁愁更愁。

人生在世不称意，明朝散发弄扁舟

杜陵有布衣，老大意转拙。许身一何愚？窃比稷与契。

居然成濩落，白首甘契阔。盖棺事则已，此志常觊豁。

穷年忧黎元，叹息肠内热。取笑同学翁，浩歌弥激烈。

非无江海志，潇洒送日月。生逢尧舜君，不忍便永诀。

当今廊庙具，构厦岂云缺。葵藿倾太阳，物性固莫夺。

顾惟蝼蚁辈，但自求其穴；胡为慕大鲸，辄拟偃溟渤？

以兹悟生理，独耻事干谒。兀兀遂至今，忍为尘埃没。

终愧巢与由，未能易其节。沈饮聊自适，放歌破愁绝。

人生不相见，动如参与商。今夕复何夕，共此灯烛光。

少壮能几时，鬓发各已苍。访旧半为鬼，惊呼热中肠。

焉知二十载，重上君子堂。昔别君未婚，儿女忽成行。

怡然敬父执，问我来何方。问答乃未已，儿女罗酒浆。

夜雨剪春韭，新炊间黄粱。主称会面难，一举累十觞。

十觞亦不醉，感子故意长。明日隔山岳，世事两茫茫。

戍鼓断人行，秋边一雁声。露从今夜白，月是故乡明。

有弟皆分散，无家问死生。寄书长不避，况乃未休兵。

凉风起天末,君子意如何。鸿雁几时到,江湖秋水多。

文章憎命达,魑魅喜人过。应共冤魂语,投诗赠汨罗。

玉露凋伤枫树林，巫山巫峡气萧森。江间波浪兼天涌，塞上风云接地阴。

丛菊两开他日泪，孤舟一系故园心。寒衣处处催刀尺，白帝城高急暮砧。

风急天高猿啸哀，渚清沙白鸟飞回。无边落木萧萧下，不尽长江滚滚来。

万里悲秋常作客，百年多病独登台。艰难苦恨繁霜鬓，潦倒新停浊酒杯。

江汉思归客，乾坤一腐儒。片云天共远，永夜月同孤。

落日心犹壮，秋风病欲疏。古来存老马，不必取长途。

独怜幽草涧边生，上有黄鹂深树鸣。春潮带雨晚来急，野渡无人舟自横。

曾经沧海难为水，除却巫山不是云。取次花丛懒回顾，半缘修道半缘君。

昨夜星辰昨夜风，画楼西畔桂堂东。身无彩凤双飞翼，心有灵犀一点通。

隔座送钩春酒暖，分曹射覆蜡灯红。嗟余听鼓应官去，走马兰台类断蓬。

来是空言去绝踪，月斜楼上五更钟。梦为远别啼难唤，书被催成墨未浓。

蜡照半笼金翡翠，麝熏微度绣芙蓉。刘郎已恨蓬山远，更隔蓬山一万重。

茂陵刘郎秋风客，夜闻马嘶晓无迹。画栏桂树悬秋香，三十六宫土花碧。

魏官牵车指千里，东关酸风射眸子。空将汉月出宫门，忆君清泪如铅水。

衰兰送客咸阳道，天若有情天亦老。携盘独出月荒凉，渭城已远波声小

行到东溪看水时，坐临孤屿发船迟。野凫眠岸有闲意，老树着花无丑枝。

短短蒲耳齐似剪，平平沙石净于筛。情虽不厌住不得，薄暮归来车马疲。

东风嫋嫋泛崇光，香雾空蒙月转廊。只恐夜深花睡去，故烧高烛照红妆。

参横斗转欲三更，苦雨终风也解晴。云散月明谁点缀，天容海色本澄清。

空余鲁叟乘桴意，粗识轩辕奏乐声。九死南荒吾不恨，兹游奇绝冠平生。

早岁那知世事艰，中原北望气如山。楼船夜雪瓜洲渡，铁马秋风大散关。

塞上长城空自许，镜中衰鬓已先斑。出师一表真名世，千载谁堪伯仲间！

世味年来薄似纱，谁令骑马客京华？小楼一夜听春雨，深巷明朝卖杏花。

矮纸斜行闲作草，晴窗细乳戏分茶。素衣莫起风尘叹，犹及清明可到家。

昼出耘田夜绩麻，村庄儿女各当家。童孙未解供耕织，也傍桑阴学种瓜。

采菱辛苦废犁锄，血指流丹鬼质枯。无力买田聊种水，近来湖面亦收租。



一曲新词酒一杯，去年天气旧亭台，夕阳西下几时回？

无可奈何花落去，似曾相识燕归来。小园香径独徘徊。



西北有高楼，上与浮云齐。交疏结绮牕，阿阁三重阶。

上有弦歌声，音响一何悲！谁能为此曲？无乃杞梁妻。

清商随风发，中曲正徘徊。一弹再三叹，慷慨有馀哀。

不惜歌者苦，但伤知音稀。愿为双鸿鹄，奋翅起高飞。

皓天舒白日，灵景照神州。列宅紫宫里，飞宇若云浮。

峨嵋高门内，蔼蔼皆王侯。自非攀龙客，何为歘来游？

被褐出阊阖，高步追许由。振衣千仞岗，濯足万里流。

精卫衔微木，将以填沧海。刑天舞干戚，猛志故常在。

同物既无虑，化去不复悔。徒设在昔心，良晨讵可待。

灞涘望长安，河阳视京县。白日丽飞甍，参差皆可见。

馀霞散成绮，澄江静如练。喧鸟覆春洲，杂英满芳甸。

去矣方滞淫，怀哉罢欢宴。佳期怅何许，泪下如流霰。

有情知望乡，谁能鬒不变？



春望上春台，春窗四面开。落花何假拂，风吹会并来。

暮江平不动，春花满正开。流波将月去，潮水带星来。

吾爱孟夫子，风流天下闻。红颜弃轩冕，白首卧松云。

醉月频中圣，迷花不事君。高山安可仰，徒此揖清芬。

挽弓当挽强，用箭当用长。射人先射马，擒贼先擒王。

杀人亦有限，列国自有疆。苟能制侵凌，岂在多杀伤。



丞相祠堂何处寻，锦官城外柏森森。映阶碧草自春色，隔叶黄鹂空好音。

三顾频烦天下计，两朝开济老臣心。出师未捷身先死，长使英雄泪满襟。

昔闻洞庭水，今上岳阳楼。吴楚东南坼，乾坤日夜浮。

亲朋无一字，老病有孤舟。戎马关山北，凭轩涕泗流。

一封朝奏九重天，夕贬潮州路八千。欲为圣朝除弊事，肯将衰朽惜残年。

云横秦岭家何在？雪拥蓝关马不前。知汝远来应有意，好收吾骨瘴江边。

孤山寺北贾亭西，水面初平云脚低。几处早莺争暖树，谁家新燕啄春泥。

乱花渐欲迷人眼，浅草才能没马蹄。最爱湖东行不足，绿杨阴里白沙堤。

青山隐隐水迢迢，秋尽江南草木凋。二十四桥明月夜，玉人何处教吹箫。

晨起动征铎，客行悲故乡。鸡声茅店月，人迹板桥霜。

槲叶落山路，枳花明驿墙。因思杜陵梦，凫雁满回塘。

春风疑不到天涯，二月山城未见花。残雪压枝犹有橘，冻雷惊笋欲抽芽。

夜闻归雁生相思，病入新年感物华。曾是洛阳花下客，野芳虽晚不须嗟。

痴儿了却公家事，快阁东西倚晚晴。落木千山天远大，澄江一道月分明。

朱弦已为佳人绝，青眼聊因美酒横。万里归船弄长笛，此心吾与白鸥盟。

我居北海君南海，寄雁传书谢不能。桃李春风一杯酒，江湖夜雨十年灯。

持家但有四立壁，治病不蕲三折肱。想得读书头已白，隔溪猿哭瘴溪藤。

小山重叠金明灭，鬓云欲度香腮雪。懒起画蛾眉，弄妆梳洗迟。

照花前后镜，花面交相映。新帖绣罗襦，双双金鹧鸪。



塞下秋来风景异，衡阳雁去无留意。四面边声连角起。长烟落日孤城闭。

浊酒一杯家万里，燕然未勒归无计。羌管悠悠霜满地，将军白发征夫泪！



彩袖殷勤捧玉钟，当年拚却醉颜红。舞低杨柳楼心月，歌尽桃花扇影风。







秋风萧瑟天气凉，草木摇落露为霜，群燕辞归雁南翔。念君客游思断肠，

慊慊思归恋故乡，何为淹留寄他方？贱妾茕茕守空房，忧来思君不敢忘，

不觉泪下霑衣裳。援琴鸣弦发清商，短歌微吟不能长。明月皎皎照我床，

星汉西流夜未央。牵牛织女遥相望，尔独何辜限河梁。

昔年十四五，志尚好书诗。被褐怀珠玉，颜闵相与期。

开轩临四野，登高望所思。丘墓蔽山冈，万代同一时。

千秋万岁后，荣名安所之？乃悞羡门子，噭噭令自嗤。

吾希段干木，偃息藩魏君。吾慕鲁仲连，谈笑却秦军。

当世贵不羁，遭难能解纷。功成耻受赏，高节卓不群。

临组不肯緤，对珪宁肯分？连玺燿前庭，比之犹浮云。

客心已百念，孤游重千里。江暗雨欲来，浪白风初起。

　　入春才七日，离家已二年。人归落雁後，思发在花前。

　　北山白云里，隐者自怡悦。相望试登高，心飞逐鸟灭。

　　愁因薄暮起，兴是清秋发。时见归村人，沙行渡头歇。

　　天边树若荠，江畔舟如月。何当载酒来，共醉重阳节。

　　故人西辞黄鹤楼，烟花三月下扬州。孤帆远影碧山尽，唯见长江天际流。

　　金尊清酒斗十千，玉盘珍羞直万钱；停杯投箸不能食，拔剑四顾心茫然。

　　欲渡黄河冰塞川，将登太行雪暗天。闲来垂钓坐溪上，忽复乘舟梦日边。

　　行路难，行路难！多岐路，今安在？长风破浪会有时，直挂云帆济沧海。

　　大鹏一日同风起，抟摇直上九万里。假令风歇时下来，犹能簸却沧溟水。

　　世人见我恒殊调，闻余大言皆冷笑。宣父犹能畏后生，丈夫未可轻年少。

　　岱宗夫如何？齐鲁青未了。造化钟神秀，阴阳割昏晓。

　　荡胸生曾云，决眦入归鸟。会当凌绝顶，一览众山小。

　　白也诗无敌，飘然思不群。清新庾开府，俊逸鲍参军。

　　渭北春天树，江东日暮云。何时一尊酒，重与细论文。

　　天街小雨润如酥，草色遥看近却无。最是一年春好处，绝胜烟柳满皇都。

　　江南好，风景旧曾谙：日出江花红胜火，春来江水绿如蓝。能不忆江南！

　　江南忆，最忆是杭州。山寺月中寻桂子，郡亭枕上看潮头。何日更重游。

　　城上高楼接大荒，海天愁思正茫茫。惊风乱飐芙蓉水，密雨斜侵薜荔墙。

　　岭树重遮千里目，江流曲似九回肠。共来百越文身地，犹自音书滞一乡。

　　海畔尖山似剑铓，秋来处处割愁肠。若为化得身千亿，散上峰头望故乡

　　昔日龌龊不足夸，今朝放荡思无涯。春风得意马蹄疾，一日看尽长安花。

　　闲居少邻并，草径入荒园。鸟宿池边树，僧敲月下门。

　　过桥分野色，移石动云根。暂去还来此，幽期不负言。

　　黑云压城城欲摧，甲光向月金鳞开。角声满天秋色里，塞上燕支凝夜紫。

　　半卷红旗临易水，霜重鼓寒声不起。报君黄金台上意，提携玉龙为君死。

　　深居俯夹城，春去夏犹清。天意怜幽草，人间重晚晴。

　　并添高阁迥，微注小窗明。越鸟巢乾后，归飞体更轻。

　　乘兴南游不戒严，九重谁省谏书函。春风举国裁宫锦，半作障泥半作帆。

　　百啭千声随意移，山花红紫树高低。始知锁向金笼听，不及林间自在啼。

　　北山输绿涨横陂，直堑回塘滟滟时。

    细数落花因坐久，缓寻芳草得归迟。

　　涧水无声绕竹流，竹西花草弄春柔。茅檐相对坐终日，一鸟不鸣山更幽。

　　投荒万死鬓毛斑，生出瞿塘灩澦关。未到江南先一笑，岳阳楼上对君山。

　　去远即相忘，归近不可忍。儿女已在眼，眉目略不省。

　　喜极不得语，泪尽方一哂。了知不是梦，忽忽心未稳。

　　黄梅时节家家雨，春早池塘处处蛙。有约不来过夜半，闲敲棋子落灯花。

　　梅子金黄杏子肥，麦花雪白菜花稀。日长篱落无人过，惟有蜻蜓蛱蝶飞。

　　

硕鼠硕鼠，无食我黍！三岁贯女，莫我肯顾。

逝将去女，适彼乐土。乐土乐土，爰得我所！

硕鼠硕鼠，无食我麦！三岁贯女，莫我肯德。

逝将去女，适彼乐国。乐国乐国，爰得我直！

硕鼠硕鼠，无食我苗！三岁贯女，莫我肯劳。

逝将去女，适彼乐郊。乐郊乐郊，谁之永号！





青青河畔草，绵绵思远道。远道不可思，宿昔梦见之。

梦见在我傍，忽觉在他乡。他乡各异县，展转不可见。

枯桑知天风，海水知天寒，入门各自媚，谁肯相为言！

客从远方来，遗我双鲤鱼。呼儿烹鲤鱼，中有尺素书。

长跪读素书，书中竟何如：上有加飡食。下有长相忆。

生年不满百，常怀千岁忧。昼短苦夜长，何不秉烛游？

为乐当及时，何能待来兹。愚者爱惜费，但为后世嗤。

仙人王子乔，难可与等期。

关东有义士，兴兵讨群凶。初期会盟津，乃心在咸阳。

军合力不齐，踌躇而雁行。势利使人争，嗣还自相戕。

淮南弟称号，刻玺於北方。铠甲生虮虱，万姓以死亡。

白骨露於野，千里无鸡鸣。生民百遗一，念之断人肠。

高树多悲风，海水扬其波。利剑不在掌，结友何须多！

不见篱间雀，见鹞自投罗？罗家得雀喜，少年见雀悲。

拔剑捎罗网，黄雀得飞飞。飞飞摩苍天，来下谢少年。

孟夏草木长，绕屋树扶疏。群鸟欣有托，吾亦爱吾庐。

既耕亦已种，时还读我书。穷巷隔深辙，颇迴故人车。

欢然酌春酒，摘我园中蔬。微雨从东来，好风与之俱。

汎览周王传，流观山海图。俯仰终宇宙，不乐复何如！

榆关断音信，汉使绝经过。胡笳落泪曲，羌笛断肠歌。

纤腰减束素，别泪损横波。恨心终不歇，红颜无复多。

枯木期填海，青山望断河。

烽火照西京，心中自不平。牙璋辞凤阙，铁骑绕龙城。

雪暗凋旗画，风多杂鼓声。宁为百夫长，胜作一书生。

　　杨柳渡头行客稀，罟师荡桨向临圻。唯有相思似春色，江南江北送君归。

　　长安一片月，万户捣衣声。秋风吹不尽，总是玉关情。何日平胡虏，良人罢远征。

　　秋风清，秋月明。落叶聚还散，寒鸦栖复惊。相思相见知何日，此时此夜难为情。

　　车辚辚，马萧萧，行人弓箭各在腰。耶娘妻子走相送，尘埃不见咸阳桥。

　　牵衣顿足阑道哭，哭声直上干云霄。道傍过者问行人，行人但云点行频。

　　或从十五北防河，便至四十西营田。去时里正与裹头，归来头白还戍边。

　　边亭流血成海水，武皇开边意未已。

　　君不闻汉家山东二百州，千村万落生荆杞。纵有健妇把锄犁，禾生陇亩无东西。

　　况复秦兵耐苦战，被驱不异犬与鸡。长者虽有问，役夫敢申恨。

　　且如今年冬，未休关西卒。县官急索租，租税从何出。

　　信知生男恶，反是生女好。生女犹是嫁比邻，生男埋没随百草。

　　君不见青海头，古来白骨无人收。新鬼烦冤旧鬼哭，天阴雨湿声啾啾。

　　清江一曲抱村流，长夏江村事事幽。自去自来堂上燕，相亲相近水中鸥。

　　老妻画纸为棋局，稚子敲针作钓钩。多病所须唯药物，微躯此外更何求。

　　兔丝附蓬麻，引蔓故不长。嫁女与征夫，不如弃路旁。

　　结发为妻子，席不暖君床。暮婚晨告别，无乃太匆忙。

　　君行虽不远，守边赴河阳。妾身未分明，何以拜姑嫜。

　　父母养我时，日夜令我藏。生女有所归，鸡狗亦得将。

　　君今往死地，沈痛迫中肠。誓欲随君去，形势反苍黄。

　　勿为新婚念，努力事戎行。妇人在军中，兵气恐不扬。

　　自嗟贫家女，久致罗襦裳。罗襦不复施，对君洗红妆。

　　仰视百鸟飞，大小必双翔。人事多错迕，与君永相望。



    新年都未有芳华，二月初惊见草芽。白雪却嫌春色晚，故穿庭树作飞花。

　　紫陌红尘拂面来，无人不道看花回。玄都观里桃千树，尽是刘郎去后栽。

　　零落残红倍黯然，双垂别泪越江边。一身去国六千里，万死投荒十二年。

　　桂岭瘴来云似墨，洞庭春尽水如天。欲知此后相思梦，长在荆门郢树烟。

　　幽兰露，如啼眼。无物结同心，烟花不堪剪。草如茵，松如盖。

　　风为裳，水为珮。油壁车，夕相待。冷翠烛，劳光彩。西陵下，风吹雨。

　　寻章摘句老雕虫，晓月当帘挂玉弓。不见年年辽海上，文章何处哭秋风。

　　迢递高城百尺楼，绿杨枝外尽汀洲。贾生年少虚垂泪，王粲春来更远游。

　　永忆江湖归白发，欲回天地入扁舟。不知腐鼠成滋味，猜意鸳雏竟未休。

　　海外徒闻更九州，他生未卜此生休。空闻虎旅传宵柝，无复鸡人报晓筹。

　　此日六军同驻马，当时七夕笑牵牛。如何四纪为天子，不及卢家有莫愁。

　　罗浮山下四时春，卢橘杨梅次第新。日啖荔支三百颗，不辞长作岭南人。

    寂寂东坡一病翁，白发萧散满霜风。小儿误喜朱颜在，一笑那知是酒红。

    梅子留酸软齿牙，芭蕉分绿与窗纱。日长睡起无情思，闲看儿童捉柳花。

　　毕竟西湖六月中，风光不与四时同。接天莲叶无穷碧，映日荷花别样红。

    应怜屐齿印苍苔，小扣柴扉久不开。春色满园关不住，一枝红杏出墙来。

    山外青山楼外楼，西湖歌舞几时休。暖风薰得游人醉，直把杭州作汴州。

　　平林漠漠烟如织，寒山一带伤心碧。暝色入高楼，有人楼上愁。

　　玉阶空伫立，宿鸟归飞急。何处是归程，长亭更短亭。

　　人人尽说江南好，游人只合江南老。春水碧于天，画船听雨眠。

　　垆边人似月，皓腕凝双雪。未老莫还乡，还乡须断肠。

　　

候馆梅残，溪桥柳细。草薰风暖摇征辔。离愁渐远渐无穷，迢迢不断如春水。

寸寸柔肠，盈盈粉泪。楼高莫近危阑倚。平芜尽处是春山，行人更在春山外。

何草不黄？何日不行？何人不将？经营四方。

何草不玄？何人不矜？哀我征夫，独为匪民。

匪兕匪虎，率彼旷野。哀我征夫，朝夕不暇。

有芃者孤，率彼幽草。有栈之车，行彼周道。

月出皎兮，佼人僚兮，舒窈纠兮。劳心悄兮。

月出皓兮，佼人懰兮，舒忧受兮。劳心慅兮。

月出照兮，佼人燎兮，舒夭绍兮。劳心惨兮。

氓之蚩蚩，抱布贸丝。匪来贸丝，来即我谋。

送子涉淇，至于顿丘。匪我愆期，子无良媒。

将子无怒，秋以为期。乘彼垝垣，以望复关。

不见复关，泣涕涟涟。既见复关，载笑载言。

尔卜尔筮，体无咎言。以尔车来，以我贿迁。

桑之未落，其叶沃若。于嗟鸠兮，无食桑葚。

于嗟女兮，无与士耽。士之耽兮，犹可说也。

女之耽兮，不可说也。桑之落矣，其黄而陨。

自我徂尔，三岁食贫。淇水汤汤，渐车帷裳。

女也不爽，士贰其行。士也罔极，二三其德。

三岁为妇，靡室劳矣。夙兴夜寐，靡有朝矣。

言既遂矣，至于暴矣。兄弟不知，咥其笑矣。

静言思之，躬自悼矣。及尔偕老，老使我怨。

淇则有岸，隰则有泮。总角之宴，言笑晏晏。

信誓旦旦，不思其反。反是不思，亦已焉哉。

白马饰金羁，连翩西北驰。借问谁家子，幽并游侠儿。

少小去乡邑，扬声沙漠垂。宿昔秉良弓，楛矢何参差。

控弦破左的，右发摧月支。仰手接飞猱，俯身散马蹄。

狡捷过猴猿，勇剽若豹螭。边城多警急，胡虏数迁移。

羽檄从北来，厉马登高堤。长驱蹈匈奴，左顾陵鲜卑。

弃身锋刃端。性命安可怀？父母且不顾。何言子与妻！

名编壮士籍，不得中顾私。捐躯赴国难，视死忽如归。

人生无根蒂，飘如陌上尘。分散逐风转，此已非常身。

落地为兄弟，何必骨肉亲！得欢当作乐，斗酒聚比邻。

盛年不重来，一日难再晨。及时当勉励，岁月不待人。

忆梅下西洲，折梅寄江北。单衫杏子红，双鬓鵶雏色。

西洲在何处？两桨桥头渡。日暮伯劳飞，风吹乌臼树。

树下即门前，门中露翠钿。开门郎不至，出门採红莲。

採莲南塘秋，莲花过人头。低头弄莲子，莲子青如水。

置莲怀袖中，莲心彻底红。忆郎郎不至，仰首望飞鸿。

鸿飞满西洲，望郎上青楼。楼高望不见，尽日栏干头。

栏干十二曲，垂手明如玉。卷帘天自高，海水摇空绿。

海水梦悠悠，君愁我亦愁。南风知我意，吹梦到西洲。

　　寒鸦飞数点，流水绕孤村。斜阳欲落处，一望黯消魂。

　　凤凰台上凤凰游，凤去台空江自流。吴宫花草埋幽径，晋代衣冠成古丘。

　　三山半落青天外，二水中分白鹭洲。总为浮云能蔽日，长安不见使人愁。

　　杨花落尽子规啼，闻道龙标过五溪。我寄愁心与明月，随风直到夜郎西。

　　花近高楼伤客心，万方多难此登临。锦江春色来天地，玉垒浮云变古今。

　　北极朝廷终不改，西山寇盗莫相侵。可怜后主还祠庙，日暮聊为梁甫吟。

　　细草微风岸，危樯独夜舟。星垂平野阔，月涌大江流。

　　名岂文章著，官因老病休。飘飘何所似，天地一沙鸥。

　　峥嵘赤云西，日脚下平地。柴门鸟雀噪，归客千里至。

　　妻孥怪我在，惊定还拭泪。世乱遭飘荡，生还偶然遂。

　　邻人满墙头，感叹亦歔欷。夜阑更秉烛，相对如梦寐。

　　上阳人，红颜闇老白发新。绿衣监使守宫门，一闭上阳多少春。

　　玄宗末岁初选入，入时十六今六十。同时采择百馀人，零落年深残此身。

　　忆昔吞悲别亲族，扶入车中不教哭。皆云入内便承恩，脸似芙蓉胸似玉。

　　未容君王得见面，已被杨妃遥侧目。妒令潜配上阳宫，一生遂向空房宿。

　　宿空房，秋夜长，夜长无寐天不明。耿耿残灯背壁影，萧萧暗雨打窗声。

　　春日迟，日迟独坐天难暮。宫莺百啭愁厌闻，梁燕双栖老休妒。

　　莺归燕去长悄然，春往秋来不记年。唯向深宫望明月，东西四五百回圆。

　　今日宫中年最老，大家遥赐尚书号。小头鞋履窄衣裳，青黛点眉眉细长。

　　外人不见见应笑，天宝末年时世妆。

　　

　　千里莺啼绿映红，水村山郭酒旗风。南朝四百八十寺，多少楼台烟雨中。

　　折戟沈沙铁未销，自将磨洗认前朝。东风不与周郎便，铜雀春深锁二乔。

　　娉娉袅袅十三余，豆蔻梢头二月初。春风十里扬州路，卷上珠帘总不如。

　　云母屏风烛影深，长河渐落晓星沈。常娥应悔偷灵药，碧海青天夜夜心。

　　为有云屏无限娇，凤城寒尽怕春宵。无端嫁得金龟婿，辜负香衾事早朝。

　　夫因兵死守蓬茅，麻苎衣衫鬓发焦。桑柘废来犹纳税，田园荒后尚征苗。

 　 时挑野菜和根煮，旋斫生柴带叶烧。任是深山更深处，也应无计避征徭。

    马穿山迳菊初黄，信马悠悠野兴长。万壑有声含晚籁，数峰无语立斜阳。

　　棠梨叶落胭脂色，荞麦花开白雪香。何事吟余忽惆怅，村桥原树似吾乡。

春阴垂野草青青，时有幽花一树明。

晚泊孤舟古祠下，满川风雨看潮生。

疏雨微云隔岸山，乱花芳草曲江干。谁家帘幕临官道，一阵东风燕子寒。

管城子无肉食相，孔方兄有绝交书。文章功用不经世，何异丝窠缀露珠。

校书著作频诏除，犹能上车问何如。忽忆僧床同野饭，梦随秋雁到东湖。

庙堂无策可平戎，坐使甘泉照夕烽。初怪上都闻战马，岂知穷海看飞龙。

孤臣霜发三千丈，每岁烟花一万重。稍喜长沙向延阁，疲兵敢犯犬羊锋。

莫笑农家腊酒浑，丰年留客足鸡豚。山重水复疑无路，柳暗花明又一村。

箫鼓追随春社近，衣冠简朴古风存。从今若许闲乘月，拄杖无时夜叩门。

和戎诏下十五年，将军不战空临边。朱门沉沉按歌舞，厩马肥死弓断弦。

戍楼刁斗催落月，三十从军今白发。笛里谁知壮士心，沙头空照征人骨。

中原干戈古亦闻，岂有逆胡传子孙。遗民忍死望恢复，几处今宵垂泪痕！

泉眼无声惜细流，树阴照水爱晴柔。小荷才露尖尖角，早有蜻蜓立上头。

篱落疏疏一迳深，树头新绿未成阴。儿童急走追黄蝶，飞入菜花无处寻。

春光都在柳梢头，拣折长条插酒楼。便作在家寒食看，村歌社舞更风流。

细草摇头忽报侬，披襟拦得一西风。荷花入暮犹愁热，低面深藏碧伞中。

数日秋风欺病夫，尽吹黄叶下庭芜。林疏放得遥山出，又被云遮一半无。

辛苦遭逢起一经，干戈落落四周星。山河破碎风抛絮，身世飘摇雨打萍。

皇恐滩头说皇恐，零丁洋里叹零丁。人生自古谁无死，留取丹心照汗青。

　　

　

去年元夜时，花市灯如昼。月到柳梢头，人约黄昏后。

今年元夜时，月与灯依旧。不见去年人，泪满春衫袖。

雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。

驿寄梅花，鱼传尺素。砌成此恨无重数。郴江幸自绕郴山，为谁流下潇湘去。

重过阊门万事非。同来何事不同归。梧桐半死清霜后，头白鸳鸯失伴飞。

　

明月别枝惊鹊，清风半夜鸣蝉。稻花香里说丰年。听取蛙声一片。

七八个星天外，两三点雨山前。旧时茅店社林边。路转溪头忽见。

少年不识愁滋味，爱上层楼。爱上层楼。为赋新词强说愁。

而今识尽愁滋味，欲说还休。欲说还休。却道天凉好个秋。



高原出水山河改，战地风来草木腥。

精卫有冤填瀚海，包胥无泪哭秦庭。

并州豪杰知谁在，莫拟分军下井陉。

花谢花飞花满天，红消香断有谁怜？

游丝软系飘春榭，落絮轻沾扑绣帘？

闺中女儿惜春暮，愁绪满怀无释处；

手把花锄出绣闺，忍踏落花来复去？

柳丝榆荚自芳菲，不管桃飘与李飞；

桃李明年能再发，明年闺中知有谁？

三月香巢已垒成，梁间燕子太无情！



一年三百六十日，风刀霜剑严相逼；

明媚鲜妍能几时，一朝飘泊难寻觅。

花开易见落难寻，阶前闷杀葬花人；

独倚花锄泪暗洒，洒上空枝见血痕。

杜鹃无语正黄昏，荷锄归去掩重门；

青灯照壁人初睡，冷雨敲窗被未温。

为奴底事倍伤神，半为怜春半恼春：

怜春忽至恼忽去，至又无言去不闻。

昨宵庭外悲歌发，知是花魂与鸟魂？

花魂鸟魂总难留，鸟自无言花自羞；

愿奴胁下生双翼，随花飞到天尽头。



未若锦囊收艳骨，一抔净土掩风流；

质本洁来还洁去，强于污淖陷渠沟。

尔今死去侬收葬，未卜侬身何日丧？

侬今葬花人笑痴，他年葬侬知是谁？

试看春残花渐落，便是红颜老死时；

一朝春尽红颜老，花落人亡两不知！

伐木丁丁，鸟鸣嘤嘤。出自幽谷，迁于乔木。

嘤其鸣矣，求其友声。相彼鸟矣，犹求友声，

矧伊人矣，不求友生？神之听之，终和且平。

伐木许许，酾酒有藇，既有肥羜，以速诸父。

宁适不来，微我弗顾。於粲洒扫，陈馈八簋。

既有肥牡，以速诸舅。宁适不来，微我有咎。

伐木于阪，酾酒有衍。笾豆有践，兄弟无远。

民之失德，干餱以愆。有酒湑我，无酒酤我。

坎坎鼓我，蹲蹲舞我，迨我暇矣，饮此湑矣。

明月何皎皎，照我罗床帏。忧愁不能寐，揽衣起徘徊。

客行虽云乐，不如早旋归。出户独彷徨，愁思当告谁。

引领还入房，泪下沾裳衣。



杖策招隐士，荒塗横古今。岩穴无结构，丘中有鸣琴。

白雪停阴冈，丹葩曜阳林。石泉漱琼瑶，纤鳞或浮沈。

非必丝与竹，山水有清音。何事待啸歌，灌木自悲吟。

秋菊兼糇粮，幽兰间重襟。踌躇足力烦，聊欲投我簪。

楚材称晋用，秦臣即赵冠。离宫延子产，羁旅接陈完。

寓卫非所寓，安齐独未安。雪泣悲去鲁，悽然忆相韩。

唯彼穷途恸，知余行路难。

　　大江一浩荡。离悲足几重。潮落犹如盖。云昬不作峰。

　　远戍唯闻鼓。寒山但见松。九十方称半。归途讵有踪。

　　妾发初覆额，折花门前剧。郎骑竹马来，绕床弄青梅。

　　同居长干里，两小无嫌猜。十四为君妇，羞颜尚不开。

　　低头向暗壁，千唤不一回。十五始展眉，愿同尘与灰。

　　常存抱柱信，岂上望夫台。十六君远行，瞿塘滟预堆。

　　五月不可触，猿鸣天上哀。门前迟行迹，一一生绿苔。

　　苔深不能扫，落叶秋风早。八月蝴蝶来，双飞西园草。

　　感此伤妾心，坐愁红颜老。早晚下三巴，预将书报家。

　　相迎不道远，直至长风沙。

　　我本楚狂人，凤歌笑孔丘。手持绿玉杖，朝别黄鹤楼。

　　五岳寻仙不辞远，一生好入名山游。

　　庐山秀出南斗傍，屏风九叠云锦张，影落明湖青黛光。

　　金阙前开二峰长，银河倒挂三石梁。香炉瀑布遥相望，回崖沓嶂凌苍苍。

　　翠影红霞映朝日，鸟飞不到吴天长。登高壮观天地间，大江茫茫去不还。

　　

　　闲窥石镜清我心，谢公行处苍苔没。早服还丹无世情，琴心三叠道初成。

　　遥见仙人彩云里，手把芙蓉朝玉京。先期汗漫九垓上，愿接卢敖游太清。

　　三川北虏乱如麻，四海南奔似永嘉。但用东山谢安石，为君谈笑静胡沙。

　　群山万壑赴荆门，生长明妃尚有村。一去紫台连朔漠，独留青冢向黄昏。

　　画图省识春风面，环佩空归月夜魂。千载琵琶作胡语，分明怨恨曲中论。

　　汉皇重色思倾国，御宇多年求不得。杨家有女初长成，养在深闺人未识。

　　天生丽质难自弃，一朝选在君王侧。回眸一笑百媚生，六宫粉黛无颜色。

　　春寒赐浴华清池，温泉水滑洗凝脂。侍儿扶起娇无力，始是新承恩泽时。

　　云鬓花颜金步摇，芙蓉帐暖度春宵。春宵苦短日高起，从此君王不早朝。

　　承欢侍宴无闲暇，春从春游夜专夜。后宫佳丽三千人，三千宠爱在一身。

　　金屋妆成娇侍夜，玉楼宴罢醉和春。姊妹弟兄皆列土，可怜光彩生门户。

　　遂令天下父母心，不重生男重生女。骊宫高处入青云，仙乐风飘处处闻。

　　缓歌慢舞凝丝竹，尽日君王看不足。渔阳鞞鼓动地来，惊破霓裳羽衣曲。

　　九重城阙烟尘生，千乘万骑西南行。翠华摇摇行复止，西出都门百余里。

　　六军不发无奈何，宛转蛾眉马前死。花钿委地无人收，翠翘金雀玉搔头。

　　君王掩面救不得，回看血泪相和流。黄埃散漫风萧索，云栈萦纡登剑阁。

　　峨嵋山下少人行，旌旗无光日色薄。蜀江水碧蜀山青，圣主朝朝暮暮情。

　　行宫见月伤心色，夜雨闻铃肠断声。天旋日转回龙驭，到此踌躇不能去。

　　马嵬坡下泥土中，不见玉颜空死处。君臣相顾尽沾衣，东望都门信马归。

　　归来池苑皆依旧，太液芙蓉未央柳。芙蓉如面柳如眉，对此如何不泪垂。

　　春风桃李花开夜，秋雨梧桐叶落时。西宫南苑多秋草，宫叶满阶红不扫。

　　梨园弟子白发新，椒房阿监青娥老。夕殿萤飞思悄然，孤灯挑尽未成眠。

　　迟迟钟鼓初长夜，耿耿星河欲曙天。鸳鸯瓦冷霜华重，翡翠衾寒谁与共。

　　悠悠生死别经年，魂魄不曾来入梦。临邛道士鸿都客，能以精诚致魂魄。

　　为感君王展转思，遂教方士殷勤觅。排空驭气奔如电，升天入地求之遍。

　　上穷碧落下黄泉，两处茫茫皆不见。忽闻海上有仙山，山在虚无缥缈间。

　　楼阁玲珑五云起，其中绰约多仙子。中有一人字太真，雪肤花貌参差是。

　　金阙西厢叩玉扃，转教小玉报双成。闻道汉家天子使，九华帐里梦魂惊。

　　揽衣推枕起裴回，珠箔银屏逦迤开。云鬓半偏新睡觉，花冠不整下堂来。

　　风吹仙袂飘飖举，犹似霓裳羽衣舞。玉容寂寞泪阑干，梨花一枝春带雨。

　　含情凝睇谢君王，一别音容两渺茫。昭阳殿里恩爱绝，蓬莱宫中日月长。

　　回头下望人寰处，不见长安见尘雾。唯将旧物表深情，钿合金钗寄将去。

　　钗留一股合一扇，钗擘黄金合分钿。但教心似金钿坚，天上人间会相见。

　　临别殷勤重寄词，词中有誓两心知。七月七日长生殿，夜半无人私语时。

　　在天愿作比翼鸟，在地愿为连理枝。天长地久有时尽，此恨绵绵无绝期。

　　吴丝蜀桐张高秋，空白凝云颓不流。江娥啼竹素女愁，李凭中国弹箜篌。

　　昆山玉碎凤凰叫，芙蓉泣露香兰笑。十二门前融冷光，二十三丝动紫皇。

　　女娲炼石补天处，石破天惊逗秋雨。梦入坤山教神妪，老鱼跳波瘦蛟舞。

　　吴质不眠倚桂树，露脚斜飞湿寒兔。

　　落魄江南载酒行，楚腰肠断掌中轻。十年一觉扬州梦，赢得青楼薄幸名。

　　红烛秋光冷画屏，轻罗小扇扑流萤。天阶夜色凉如水，坐看牵牛织女星。

　　飒飒东风细雨来，芙蓉塘外有轻雷。金蟾啮锁烧香入，玉虎牵丝汲井回。

　　贾氏窥帘韩掾少，宓妃留枕魏王才。春心莫共花争发，一寸相思一寸灰。

　　翰林风月三千首，吏部文章二百年。老去自怜心尚在，后来谁与子争先。

　　朱门歌舞争新态，绿绮尘埃试拂弦。常恨闻名不相识，相逢罇酒盍留连。

    我家江水初发源，宦游直送江入海。闻道潮头一丈高，天寒尚有沙痕在。

　　中泠南畔石盘陀，古来出没随涛波。试登绝顶望乡国，江南江北青山多。

　　羁愁畏晚寻归楫，山僧苦留看落日。微风万顷靴文细，断霞半空鱼尾赤。

　　是时江月初生魄，二更月落天深黑。江心似有炬火明，飞焰照山栖鸟惊。

　　怅然归卧心莫识，非鬼非人竟何物。江山如此不归山，江神见怪惊我顽。

　　我谢江神岂得已，有田不归如江水。



三万里河东入海，五千仞岳上摩天。遗民泪尽胡尘里，南望王师又一年。

州桥南北是天街，父老年年等驾回。忍泪失声询使者，几时真有六军来？

阵阵轻寒细马骄，竹林茅店小帘招。东风已绿南溪水，更染溪南万柳条。

雨来细细复疏疏，纵不能多不肯无。似妒诗人山入眼，千峰故隔一帘珠。



绿杨芳草长亭路。年少抛人容易去。楼头残梦五更钟，花底离情三月雨。

无情不似多情苦。一寸还成千万缕。天涯地角有穷时，只有相思无尽处。



东城渐觉风光好。縠皱波纹迎客棹。绿杨烟外晓寒轻，红杏枝头春意闹。

浮生长恨欢娱少。肯爱千金轻一笑。为君持酒劝斜阳，且向花间留晚照。



漠漠轻寒上小楼。晓阴无赖似穷秋。淡烟流水画屏幽。

自在飞花轻似梦，无边丝雨细如愁。宝帘闲挂小银钩。



　　桃花坞里桃花庵，桃花庵下桃花仙；桃花仙人种桃树，又摘桃花卖酒钱。

　　酒醒只在花前坐，酒醉换来花下眠；半醒半醉日复日，花落花开年复年。

　　但愿老死花酒间，不愿鞠躬车马前；车尘马足富者趣，酒盏花枝贫者缘。

　　若将富贵比贫贱，一在平地一在天；若将贫贱比车马，他得驱驰我得闲。

　　别人笑我忒疯癫，我笑别人看不穿；不见五陵豪杰墓，无花无酒锄做田。

　　鼎湖当日弃人间，破敌收京下玉关，恸哭六军俱缟素，冲冠—怒为红颜。

　　红颜流落非吾恋，逆贼夭亡自荒宴。电扫黄巾定黑山，哭罢君亲再相见。

　　相见初经田窦家，侯门歌舞出如花。许将戚里箜篌伎，等取将军油壁车。

　　家本姑苏浣花里，圆圆小字娇罗绮。梦向夫差苑里游，宫娥拥入君王起。

　　前身合是采莲人，门前一片横塘水。横塘双桨去如飞，何处豪家强载归。

　　此际岂知非薄命，此时唯有泪沾衣。薰天意气连宫掖，明眸皓齿无人惜。

　　夺归永巷闭良家，教就新声倾坐客。坐客飞觞红日暮，一曲哀弦向谁诉？

　　白晰通侯最少年，拣取花枝屡回顾。早携娇鸟出樊笼，待得银河几时渡？

　　恨杀军书抵死催，苦留后约将人误。相约恩深相见难，一朝蚁贼满长安。

　　可怜思妇楼头柳，认作天边粉絮看。遍索绿珠围内第，强呼绛树出雕阑。

　　若非壮士全师胜，争得蛾眉匹马还？蛾眉马上传呼进，云鬟不整惊魂定。

　　蜡炬迎来在战场，啼妆满面残红印。专征萧鼓向秦川，金牛道上车千乘。

　　斜谷云深起画楼，散关月落开妆镜。传来消息满江乡，乌桕红经十度霜。

　　教曲伎师怜尚在，浣纱女伴忆同行。旧巢共是衔泥燕，飞上枝头变凤凰。

　　长向尊前悲老大，有人夫婿擅侯王。当时只受声名累，贵戚名豪竞延致。

　　一斛明珠万斛愁，关山漂泊腰肢细。错怨狂风飏落花，无边春色来天地。

　　尝闻倾国与倾城，翻使周郎受重名。妻子岂应关大计，英雄无奈是多情。

　　全家白骨成灰土，—代红妆照汗青。


　　月影穿窗白玉钱。无人弄移过枕函边。

　　柳如眉云似发。蛟绡雾縠笼香雪。梦魂惊锺漏歇。窗外晓莺残月。

　　春去也，多谢洛城人。弱柳从风疑举袂，丛兰裛露似沾巾。独坐亦含嚬。

　　一声声。一更更。窗外芭蕉窗里灯。此时无限情。
　　梦难成。恨难平。不道愁人不喜听。空阶滴到明。

　　一曲新词酒一杯。去年天气旧亭台。夕阳西下几时回。
　　无可奈何花落去，似曾相识燕归来。小园香径独徘徊。

　　相逢未几还相别，此恨难同。细雨濛濛。一片离愁醉眼中。
　　明朝去路云霄外，欲见无从。满袂仙风。空托双凫作信鸿。

　　一钩新月照西楼。清夜思悠悠。那堪更被，征鸿嘹唳，绊惹离愁。
　　倚栏不语情如醉，都总寄眉头。从前只为，惜他伶俐，举措风流。

　　荒山连水水连天。忆曾上、桂江船。风雨过吴川。又却在、潇湘岸边。
　　不堪追念浪萍踪，迹虚度、夜如年。风外晓钟传。尚独对、残灯未眠。

　　画毂雕鞍狭路逢。一声肠断绣帘中。身无彩凤双飞翼，心有灵犀一点通。
　　金作屋，玉为笼。车如流水马游龙。刘郎已恨蓬山远，更隔蓬山几万重。

　　春到长门春草青。江梅些子破，未开匀。碧云笼碾玉成尘。留晓梦惊破、一瓯春。
　　花影压重门。疏帘铺淡月，好黄昏。二年三度负东君。归来也著意，过今春。


    红藕香残玉簟秋。轻解罗裳，独上兰舟。云中谁寄锦书来？雁字回时，
月满西楼。
　　花自飘零水自流。一种相思，两处闲愁。此情无计可消除，才下眉头，
却上心头。

    醉里挑灯看剑，梦回吹角连营。八百里分麾下炙，五十弦翻塞外声。
沙场秋点兵。
　　马作的卢飞快，弓如霹雳弦惊。了却君王天下事，赢得生前身后名。
可怜白发生。

　　春过园林，雨馀池沼，嫩荷点点青圆。昼长人静，芳树欲生烟。一径幽通邃竹，
松风漱、石齿溅溅。平生志，功名未就，先觅五湖船。
　　不如、归去好，良田二顷，茅舍三椽。任高歌月下，痛饮花前。果解忘情寄意，
又何在、频抚无弦。烟波友、扁舟过我，相伴白鸥眠。

    明月几时有？把酒问青天。不知天上宫阙，今夕是何年。我欲乘风归去，
又恐琼楼玉宇，高处不胜寒。起舞弄清影，何似在人间？
    转朱阁，低绮户，照无眠。不应有恨，何事长向别时圆。人有悲欢离合，
月有阴晴圆缺，此时古难全。但愿人长久，千里共婵娟。


　　千里相思，况无百里，何妨暮往朝还。又正是、梅初淡伫，禽未绵蛮。陌上相逢缓，
辔风细细、云日斑斑。新晴好，得意未妨，行尽青山。
　　应携后房小妓，来为我，盈盈对舞花间。便拚了、松醪翠满，蜜炬红残。谁信轻鞍射虎，
清世里、曾有人闲。都休说帘外，夜久春寒。

　　浪迹人间。喜闻猿楚峡、学剑秦川。虚舟泛然，不系万里江天。朱颜绿鬓，作红尘、无事神仙。
何妨在、莺花海里，行歌闲送流年。
　　休笑放慵狂眼，看闲坊深院，多少婵娟。燕宫海棠夜宴，花覆金船。如椽画烛、酒阑时，
百炬吹烟。凭寄语，京华旧侣，幅巾莫换貂蝉。


　　淮左名都，竹西佳处，解鞍少驻初程。过春风十里，尽荠麦青青。自胡马、窥江去后，废池乔木，
犹厌言兵。渐黄昏，清角吹寒，都在空城。
　　杜郎俊赏，算而今、重到须惊。纵豆蔻词工，青楼梦好，难赋深情。二十四桥仍在，波心荡、
冷月无声。念桥边红药，年年知为谁生。


　　为子死孝，为臣死忠，死又何妨。自光岳气分，士无全节，君臣义缺，谁负刚肠。骂贼睢阳，
爱君许远，留得声名万古香。后来者，无二公之操，百炼之钢。
　　人生翕欻云亡。好烈烈轰轰做一场。使当时卖国，甘心降虏，受人唾骂，安得留芳。古庙幽沉，
仪容俨雅，枯木寒鸦几夕阳。邮亭下，有奸雄过此，仔细思量。


　　昨夜雨疏风骤。浓睡不消残酒。试问卷帘人，却道海棠依旧。知否。知否。应是绿肥红瘦。


　　花信来时，恨无人似花依旧。又成春瘦。折断门前柳。
　　天与多情，不与长相守。分飞后。泪痕和酒。占了双罗袖。

　
　　我住长江头，君住长江尾。日日思君不见君，共饮长江水。
　　此水几时休，此恨何时已。只愿君心似我心，定不负相思意。

　　新春早。春前十日春归了。春归了。落梅如雪，野桃红小。
　　老夫不管春催老。只图烂醉花前倒。花前倒。儿扶归去，醒来窗晓。

　　薄雾浓云愁永昼。瑞脑消金兽。佳节又重阳，玉枕纱厨，半夜凉初透。
　　东篱把酒黄昏后。有暗香盈袖。莫道不消魂，帘卷西风，人似黄花瘦。


　　城上风光莺语乱。城下烟波春拍岸。绿杨芳草几时休，泪眼愁肠先已断。
　　情怀渐变成衰晚。鸾鉴朱颜惊暗换。昔年多病厌芳尊，今日芳尊惟恐浅。

    纤云弄巧，飞星传恨，银汉迢迢暗度。金风玉露一相逢，便胜却、人间无数。　　
    柔情似水，佳期如梦，忍顾鹊桥归路。两情若是久长时，又岂在、朝朝暮暮。


　　红酥手。黄縢酒。满城春色宫墙柳。东风恶。欢情薄。一怀愁绪，几年离索。错错错。
　　春如旧。人空瘦。泪痕红浥鲛绡透。桃花落。闲池阁。山盟虽在，锦书难托。莫莫莫。

　　独倚危楼风细细。望极离愁，黯黯生天际。草色山光残照里。无人会得凭阑意。
　　也拟疏狂图一醉。对酒当歌，强饮还无味。衣带渐宽都不悔。为伊销得人憔悴。


　　塞下秋来风景异。衡阳雁去无留意。四面边声连角起。千嶂里。长烟落日孤城闭。
　　浊酒一杯家万里。燕然未勒归无计。羌管悠悠霜满地。人不寐。将军白发征夫泪。

    东风夜放花千树。更吹落、星如雨。宝马雕车香满路。凤箫声动，玉壶光转，
一夜鱼龙舞。
　　蛾儿雪柳黄金缕。笑语盈盈暗香去。众里寻他千百度。蓦然回首，那人却在、
灯火阑珊处。


    怒发冲冠凭栏处、潇潇雨歇。抬望眼、仰天长啸壮怀激烈。三十功名尘与土，
八千里路云和月。莫等闲、白了少年头，空悲切。　　
    靖康耻犹未雪。臣子恨何时灭。驾长车、踏破贺兰山缺。壮志饥餐胡虏肉，
笑谈渴饮匈奴血。待从头、收拾旧山河，朝天阙。


　　寻寻觅觅，冷冷清清，凄凄惨惨戚戚。乍暖还寒时候，最难将息。
三杯两盏淡酒，怎敌他、晚来风急。雁过也，正伤心，却是旧时相识。
　　满地黄花堆积。憔悴损，如今有谁忺摘。守著窗儿，独自怎生得黑。
梧桐更兼细雨，到黄昏、点点滴滴。这次第，怎一个、愁字了得。


    大江东去，浪淘尽、千古风流人物。故垒西边，人道是、三国周郎赤壁。
乱石穿空，惊涛拍岸，卷起千堆雪。江山如画，一时多少豪杰。　　
    遥想公瑾当年，小乔初嫁了，雄姿英发。羽扇纶巾，谈笑间、强虏灰飞烟灭。
故国神游，多情应笑我，早生华发。人生如梦，一尊还酹江月。

　　小楼连远横空，下窥绣毂雕鞍骤。朱帘半卷，单衣初试，清明时候。破暖轻风，
弄晴微雨，欲无还有。卖花声过尽，斜阳院落，红成阵、飞鸳甃。
　　玉佩丁东别后。怅佳期、参差难又。名缰利锁，天还知道，和天也瘦。花下重门，
柳边深巷，不堪回首。念多情但有，当时皓月，向人依旧。


    寒蝉凄切。对长亭晚，骤雨初歇。都门帐饮无绪，留恋处、兰舟催发。
执手相看泪眼，竟无语凝噎。念去去、千里烟波，暮霭沉沉楚天阔。
　　多情自古伤离别。更那堪、冷落清秋节。今宵酒醒何处，杨柳岸、晓风残月。
此去经年，应是良辰、好景虚设。便纵有、千种风情更与何人说。


　　宵露珠零，溅冰花薄，凝瑞偏早。月练轻翻，风刀碎剪，青女呈纤巧。微丹枫缬，低摧蕉尾，
不觉半池莲倒。最好是、千林橘柚，轻黄一村封了。
　　佳人指冷，暗惊罗幕，一夜斜飞多少。怕倚银屏，愁看玉砌，金菊鲜鲜晓。伤嗟傅纷，
佳期还未，何处冷沾衣透。争知人、临鸾试罢，与梅共瘦。


　　雨后斜阳。细细风来细细香。风定波平花映水休藏。照出轻盈半面妆。
　　路隔秋江。莲子深深隐翠房。意在莲心无问处难忘。泪裛红腮不记行。


　　道是花来春未。道是雪来香异。竹外一枝斜。野人家。
　　冷落竹篱茅舍。富贵玉堂琼榭。两地不同栽。一般开。

　　小山重叠金明灭。鬓云欲度香腮雪。懒起画蛾眉。弄妆梳洗迟。　
　　照花前后镜。花面交相映。新帖绣罗襦。双双金鹧鸪。


　　可怜娇小。掌上承恩早。把镜不知人易老。欲占朱颜长好。
　　画堂秋月佳期。藏钩赌酒归迟。红烛泪前低语，绿笺花里新词

    春花秋月何时了。往事知多少。小楼昨夜又东风。故国不堪回首月明中。
　　雕阑玉砌依然在。只是朱颜改。问君都有几多愁。恰似一江春水向东流。


　　溪面荷香粲粲，林端远岫青青。楚天秋色太多情。云卷烟收风定。
　　夜静冰娥欲上，梦回醉眼初醒。玉瓶未耻有新声。一曲请君来听。

　　无言独上西楼。月如钩。寂寞梧桐深院锁清秋。　
　　剪不断。理还乱。是离愁。别有一番滋味在心头。

    十年生死两茫茫。不思量。自难忘。千里孤坟，无处话凄凉。纵使相逢应不识，
尘满面，鬓如霜。
　　夜来幽梦忽还乡。小轩窗。正梳妆。相顾无言，惟有泪千行。料得年年断肠处，
明月夜，短松冈。


　　梦后楼台高锁，酒醒帘幕低垂。去年春恨却来时。落花人独立，微雨燕双飞。
　　记得小蘋初见，两重心字罗衣。琵琶弦上说相思。当时明月在，曾照彩云归。


　　帘外雨潺潺，春意阑珊。罗衾不耐五更寒。梦里不知身是客，一晌贪欢。 .
　　独自暮凭阑，无限江山。别时容易见时难。流水落花春去也，天上人间。
　
　　往事只堪哀，对景难排。秋风庭院藓侵阶。一桁珠帘闲不卷，终日谁来。 .
　　金剑已沈埋，壮气蒿莱。晚凉天净月华开。想得玉楼瑶殿影，空照秦淮。


碧云天，黄叶地，秋色连波，波上寒烟翠。山映斜阳天接水，芳草无情，更在斜阳外。
黯乡魂，追旅思，夜夜除非，好梦留人睡。明月楼高休独倚，酒入愁肠，化作相思泪。

水调数声持酒听，午醉醒来愁未醒。送春春去几时回？临晚镜，伤流景，往事后期空记省。
沙上并禽池上暝，云破月来花弄影。重重帘幕密遮灯，风不定，人初静，明日落红应满径。

槛菊愁烟兰泣露，罗幕轻寒，燕子双飞去。明月不谙离恨苦，斜光到晓穿朱户。
昨夜西风凋碧树，独上高楼，望尽天涯路。欲寄彩笺兼尺素，山长水阔知何处？

东城渐觉风光好，縠皱波纹迎客棹。绿杨烟外晓寒轻，红杏枝头春意闹。
浮生长恨欢娱少，肯爱千金轻一笑。为君持酒劝斜阳，且向花间留晚照。

候馆梅残，溪桥柳细，草薰风暖摇征辔。离愁渐远渐无穷，迢迢不断如春水。
寸寸柔肠，盈盈粉泪，楼高莫近危阑倚。平芜尽处是春山，行人更在春山外。

群芳过后西湖好，狼籍残红，飞絮濛濛。垂柳阑干尽日风。
笙歌散尽游人去，始觉春空。垂下帘栊，双燕归来细雨中。

东南形胜，三吴都会，钱塘自古繁华，烟柳画桥，风帘翠幕，参差十万人家。云树绕堤沙，怒涛卷霜雪，天堑无涯。市列珠玑，户盈罗绮，竞豪奢。

重湖叠巘清嘉。有三秋桂子，十里荷花。羌管弄晴，菱歌泛夜，嬉嬉钓叟莲娃。千骑拥高牙。乘醉听箫鼓，吟赏烟霞。异日图将好景，归去凤池夸。

对潇潇暮雨洒江天，一番洗清秋。渐霜风凄紧，关河冷落，残照当楼。是处红衰翠减，苒苒物华休。惟有长江水，无语东流。

不忍登高临远，望故乡渺邈，归思难收。叹年来踪迹，何事苦淹留。想佳人妆楼颙望，误几回、天际识归舟。争知我，倚栏杆处，正恁凝愁！

登临送目，正故国晚秋，天气初肃。千里澄江似练，翠峰如簇。归帆去棹残阳里，背西风，酒旗斜矗。彩舟云淡，星河鹭起，画图难足。

念往昔，繁华竞逐，叹门外楼头，悲恨相续。千古凭高对此，谩嗟荣辱。六朝旧事随流水，但寒烟衰草凝绿。至今商女，时时犹唱，后庭遗曲。

彩袖殷勤捧玉钟，当年拚却醉颜红。舞低杨柳楼心月，歌尽桃花扇底风。
从别后，忆相逢，几回魂梦与君同。今宵剩把银釭照，犹恐相逢是梦中。

缺月挂疏桐，漏断人初静。时见幽人独往来，缥缈孤鸿影。
惊起却回头，有恨无人省。拣尽寒枝不肯栖，寂寞沙洲冷。

似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。

不恨此花飞尽，恨西园、落红难缀。晓来雨过，遗踪何在？一池萍碎。春色三分，二分尘土，一分流水。细看来，不是杨花，点点是离人泪。

雾失楼台，月迷津渡，桃源望断无寻处。可堪孤馆闭春寒，杜鹃声里斜阳暮。
驿寄梅花，鱼传尺素，砌成此恨无重数。郴江幸自绕郴山，为谁流下潇湘去？

凌波不过横塘路，但目送、芳尘去。锦瑟华年谁与度？月桥花院，琐窗朱户，只有春知处。
飞云苒苒蘅皋暮，彩笔新题断肠句。试问闲情都几许？一川烟草，满城风絮，梅子黄时雨。

燎沈香，消溽暑。鸟雀呼晴，侵晓窥檐语。叶上初阳干宿雨，水面清圆，一一风荷举。
故乡遥，何日去？家住吴门，久作长安旅。五月渔郎相忆否？小楫轻舟，梦入芙蓉浦。

月皎惊乌栖不定，更漏将残，辘轳牵金井。唤起两眸清炯炯。泪花落枕红绵冷。
执手霜风吹鬓影。去意徊徨，别语愁难听。楼上阑干横斗柄，露寒人远鸡相应。

常记溪亭日暮，沉醉不知归路。兴尽晚回舟，误入藕花深处。争渡，争渡，惊起一滩鸥鹭。

红藕香残玉簟秋。轻解罗裳，独上兰舟。云中谁寄锦书来？雁字回时，月满西楼。
花自飘零水自流。一种相思，两处闲愁。此情无计可消除，才下眉头，却上心头。

落日熔金，暮云合璧，人在何处？染柳烟浓，吹梅笛怨，春意知几许？

元宵佳节，融和天气，次第岂无风雨？来相召、香车宝马，谢他酒朋诗侣。
中州盛日，闺门多暇，记得偏重三五。铺翠冠儿，拈金雪柳，簇带争济楚。

如今憔悴，风鬟霜鬓，怕见夜间出去。不如向、帘儿底下，听人笑语。

忆昔午桥桥上饮，坐中多是豪英。长沟流月去无声。杏花疏影里，吹笛到天明。
二十余年如一梦，此身虽在堪惊。闲登小阁看新睛。古今多少事，渔唱起三更。

梦绕神州路。怅秋风、连营画角，故宫离黍。底事昆仑倾砥柱，九地黄流乱注？

聚万落千村狐兔。天意从来高难问，况人情、老易悲难诉。更南浦，送君去！凉生岸柳销残暑。耿斜河、疏星淡月，断云微度。万里江山知何处？回首对床夜语。雁不到、书成谁与？目尽青天怀今古，肯儿曹恩怨相尔汝？举大白，听金缕。

世情薄，人情恶，雨送黄昏花易落。晓风干，泪痕残，欲笺心事，独语斜阑。难难难！
人成各，今非昨，病魂常似秋千索。角声寒，夜阑珊，怕人寻问，咽泪装欢。瞒瞒瞒！

驿外断桥边，寂寞开无主。已是黄昏独自愁，更著风和雨。无意苦争春，一任群芳妒。零落成泥碾作尘，只有香如故。

长淮望断，关塞莽然平。征尘暗，霜风劲，悄边声。黯销凝。追想当年事，殆天数，非人力；洙泗上，弦歌地，亦膻腥。隔水毡乡，落日牛羊下，区脱纵横。看名王宵猎，骑火一川明，笳鼓悲鸣，遣人惊。

念腰间箭，匣中剑，空埃蠹，竟何成！时易失，心徒壮，岁将零。渺神京。干羽方怀远，静烽燧，且休兵。冠盖使，纷驰骛，若为情！闻道中原遗老，常南望、翠葆霓旌。使行人到此，忠愤气填膺，有泪如倾。

洞庭青草，近中秋，更无一点风色。玉界琼田三万顷，着我扁舟一叶。素月分辉，明河共影，表里俱澄澈。悠然心会，妙处难与君说。

应念岭表经年，孤光自照，肝胆皆冰雪。短发萧骚襟袖冷，稳泛沧溟空阔。尽挹西江，细斟北斗，万象为宾客。扣舷独啸，不知今夕何夕。

楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，栏杆拍遍，无人会，登临意。

休说鲈鱼堪脍，尽西风，季鹰归未？求田问舍，怕应羞见，刘郎才气。可惜流年，忧愁风雨，树犹如此！倩何人唤取，红巾翠袖，揾英雄泪！

郁孤台下清江水，中间多少行人泪。西北望长安，可怜无数山。
青山遮不住，毕竟东流去。江晚正愁余，山深闻鹧鸪。

更能消、几番风雨，匆匆春又归去。惜春长怕花开早，何况落红无数。春且住，见说道、天涯芳草无归路。怨春不语。算只有殷勤，画檐蛛网，尽日惹飞絮。

长门事，准拟佳期又误。蛾眉曾有人妒，千金纵买相如赋，脉脉此情谁诉？君莫舞，君不见、玉环飞燕皆尘土！闲愁最苦！休去倚危栏，斜阳正在，烟柳断肠处。

千古江山，英雄无觅，孙仲谋处。舞榭歌台，风流总被，雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。
元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问，廉颇老矣，尚能饭否？

斗酒彘肩，风雨渡江，岂不快哉！被香山居士，约林和靖，与坡仙老，驾勒吾回。坡谓西湖，正如西子，浓抹淡妆临镜台。二公者，皆掉头不顾，只管衔杯。

白云天竺去来，图画里、峥嵘楼观开。爱东西双涧，纵横水绕；两峰南北，高下云堆。逋曰不然，暗香浮动，争似孤山先探梅。须晴去，访稼轩未晚，且此徘徊。

过春社了，度帘幕中间，去年尘冷。差池欲住，试入旧巢相并。还相雕梁藻井，又软语商量不定。飘然快拂花梢，翠尾分开红影。

芳径，芹泥雨润，爱贴地争飞，竞夸轻俊。红楼归晚，看足柳昏花暝。应自栖香正稳，便忘了、天涯芳信。愁损翠黛双蛾，日日画阑独凭。

听风听雨过清明，愁草瘗花铭。楼前绿暗分携路，一丝柳，一寸柔情。料峭春寒中酒，交加晓梦啼莺。
西园日日扫林亭，依旧赏新晴。黄蜂频扑秋千索，有当时、纤手香凝。惆怅双鸳不到，幽阶一夜苔生。

少年听雨歌楼上，红烛昏罗帐。壮年听雨客舟中，江阔云低，断雁叫西风。
而今听雨僧庐下，鬓已星星也。悲欢离合总无情，一任阶前点滴到天明。


      裁剪冰绡，轻叠数重，淡着燕脂匀注。 
      新样靓妆，艳溢香融，羞杀蕊珠宫女。 
      易得凋零，更多少、无情风雨。 
      愁苦，问院落凄凉，几番春暮？ 
      凭寄离恨重重，者双燕何曾，会人言语？ 
      天遥地远，万水千山，知他故宫何处？怎不思量？ 
      除梦里有曾去。无据，和梦也新来不做。 

      城上风光莺语乱，城下烟波春拍岸。 
      绿杨芳草几时休？泪眼愁肠先已断。 
      情怀渐觉成衰晚，鸾镜朱颜惊暗换。 
      昔年多病厌芳尊，今日芳尊惟恐浅。 

   
      纷纷坠叶飘香砌。夜寂静，寒声碎。 
      真珠帘卷玉楼空，天淡银河垂地。 
      年年今夜，月华如练，长是人千里。 
      愁肠已断无由醉，酒未到，先成泪。 
      残灯明灭枕头[奇支]，谙尽孤眠滋味。 
      都来此事，眉间心上，无计相回避。 
        
 
      数声是鸟夫鸟，又报芳菲歇。 
      惜春更选残红折，雨轻风色暴，梅子青时节。 
      永丰柳，无人尽日花飞雪。莫把幺弦拨，怨极弦能说。 
      天不老，情难绝，心似双丝网，中有千千结。 
      夜过也，东窗未白孤灯灭。 

      哀筝一弄湘江曲，声声写尽湘波绿。 纤指十三弦，细将幽恨传。 
      当筵秋水慢，玉柱斜飞雁。 弹到断肠时，春山眉黛低。 
        

      双蝶绣罗裙，东池宴初相见。朱粉不深匀，闲花淡淡春。 
      细看诸处好，人人道柳腰身。昨日乱山昏，来时衣上云。 
        
 
      伤高怀远几时穷？无物似情浓。 离愁正引千丝乱，更东陌，飞絮蒙蒙。 
      嘶骑渐遥，征尘不断，何处认郎踪？ 双鸳池沼水溶溶，南北小桡通。 
      梯横画阁黄昏后，又还是斜月帘栊。 沉恨细思，不如桃杏，犹解嫁东风。 
        
     
      乍暖还轻冷，风雨晚来方定。   庭轩寂寞近清明，残花中酒，又是去年病。 
      楼头画角风吹醒，入夜重门静。   那堪更被明月，隔墙送过秋千影。 
        
     
      一向年光有限身，等闲离别易消魂，酒筵歌席莫辞频。 
      满目山河空念远，落花风雨更伤春，不如怜取眼前人。 
  
      红笺小字，说尽平生意。 鸿雁在云鱼在水，惆怅此情难寄。 
      斜阳独倚西楼，遥山恰对帘钩。 人面不知何处，绿波依旧东流。 
        
     
      金风细细，叶叶梧桐坠。绿酒初尝人易醉，一枕窗浓睡。 
      紫薇朱槿花残，斜阳却照阑干。双燕欲归时节，银屏昨夜微寒。 
        
    
      燕鸿过后莺归去，细算浮生千万绪。 长于春梦几多时，散似秋云无觅处。 
      闻琴解佩神仙侣，挽断罗衣留不住。 劝君莫作独醒人，烂醉花间应有数。 
        
      
      池塘水绿风微暖，记得玉真初见面。 重头歌韵响 埩琮，入破舞腰红乱旋。
      玉钩栏下香阶畔，醉后不知斜日晚。 当时共我赏花人，点检如今无一半。 
        
      
      绿杨芳草长亭路，年少抛人容易去。 楼头残梦五更钟，花底离愁三月雨。 
      无情不似多情苦，一寸还成千万缕。 天涯地角有穷时，只有相思无尽处。 
        
      
      祖席离歌，长亭别宴，香尘已隔犹回面。 居人匹马映林嘶，行人去棹依波转。 
      画阁魂消，高楼目断，斜阳只送平波远。 无穷无尽是离愁，天涯地角寻思遍。 
        
     
      小径红稀，芳郊绿遍，高台树色阴阴见。 春风不解禁杨花，蒙蒙乱扑行人面。 
      翠叶藏莺，朱帘隔燕，炉香静逐游丝转。 一场愁梦酒醒时，斜阳却照深深院。 
        
      
      六曲阑干偎碧树，杨柳风轻，展尽黄金缕。 谁把钿筝移玉柱，穿帘海燕双飞去。 
      满眼游丝兼落絮，红杏开时，一霎清明雨。 浓睡觉来莺乱语，惊残好梦无寻处。 
        
      
      锁离愁连绵无际，来时陌上初熏，绣帏人念远，暗垂珠露，泣送征轮。 
      长行长在眼，更重重、远水孤云。但望极楼高，尽日目断王孙。 
      消魂，池塘别后，曾行处、绿妒轻裙。恁时携素手，乱花飞絮里，缓步香茵。 
      朱颜自改，向年年、芳意长新。遍绿野、嬉游醉眼，莫负青春。 
        
     
           
      清晨帘幕卷轻霜，呵手试梅妆。都缘自有离恨，故画作远山长。 
      思往事，惜流芳，易成伤。拟歌先敛，欲笑还颦，最断人肠。 
        
     
              
    
      庭院深深深几许？杨柳堆烟，帘幕无重数。玉勒雕鞍游冶处，楼高不见章台路。 
      雨横风狂三月暮，门掩黄昏，无计留春住。泪眼问花花不语，乱红飞过秋千去。 
        
     
      谁道闲情抛弃久？每到春来，惆怅还依旧。日日花前常病酒，不辞镜里朱颜瘦。 
      河畔青芜堤上柳，为问新愁，何事年年有？独立小桥风满袖，平林新月人归后。 
        
     
      几日行云何处去？忘了归来，不道春将暮。 百草千花寒食路，香车系在谁家树？ 
      泪眼倚楼频独语。双燕来时，陌上相逢否？ 撩乱春愁如柳絮，依依梦里无寻处。 
        
      
      别后不知君远近，触目凄凉多少闷！渐行渐远渐无书，水阔鱼沉何处问？ 
      夜深缰袂们镌希蛞肚允呛蕖９蔥奇支]单枕梦中寻，梦又不成灯双烬。 
        
     
      把酒祝东风，且共从容。垂杨紫陌洛城东，总是当时携手处，游遍芳丝。 
      聚散苦匆匆，此恨无穷。今年花胜去年红，可惜明年花更好，知与谁同？ 
        
      
      一年春事都来几？早过了、三之二。绿暗红嫣浑可事。 
      绿杨庭院，暖风帘幕，有个人憔悴。 买花载酒长安市，又争似家山见桃李？ 
      不枉东风吹客泪，相思难表，梦魂无据，惟有归来是。 
        
      
      陇首云飞，江边日晚，烟波满目凭阑久。 一望关河萧索，千里清秋，忍凝眸。 
      杳杳神京，盈盈仙子，别来锦字终难偶。 断雁无凭，冉冉飞下汀洲、思悠悠。 
      暗想当初，有多少、幽欢佳会；岂知聚散难期，翻成雨恨云愁。 
      阻追游，每登山临水，惹起平生心事，一场消黯，永日无言，却下层楼。 
        
      
      月华收，云淡霜天曙。西征客、此时榭唷。 
      翠娥手，送临歧、轧轧开朱户。 
      千娇面、盈盈伫立，无言有泪，断肠争忍回顾？ 
      一叶兰舟，便凭急桨凌波去。 
      贪行色、岂知离绪，万般方寸，但饮恨、脉脉同谁语？ 
      更回首、重城不见，寒江天外，隐隐两三烟树。 
        
   
      梦觉透窗风一线，寒流灯吹息。 
      那堪酒醒，又闻空阶夜雨频滴。嗟因循、久作天涯客。 
      负佳人、几许盟言，便忍把、从前欢会，陡顿翻成忧戚。 
      愁极，再三追思，洞房深处，几度饮散歌阑，香暖鸳鸯被。 
      岂暂时疏散，费伊心力。[歹带]云尤雨，有万般千种，相怜相惜。 
      恰到如今，天长漏永，无端自家疏隔。 
      知何时、却拥秦云态？ 
      愿低帏昵枕，轻轻细说与，江乡夜夜，数寒更思忆。 
     
      自春来惨绿愁红，芳心是事可可。日上花梢，莺穿柳带，犹压香衾卧。 
      暖酥消、腻云、终日厌厌倦梳裹。无那。 
      恨薄情一去，音书无个。早知恁么，悔当初、不把雕鞍锁。 
      向鸡窗，只与蛮笺象管，拘束教吟课。 
      镇相随、莫抛躲，针线闲拈伴伊坐。和我，免使年少光阴虚过。 
        
      
      长安古道马迟迟，高柳乱蝉嘶。夕阳岛外，秋风原上，目断四天垂。 
      归云一去无踪迹，何处是前期？狎兴生疏，酒徒萧索，不似去年时。 
        
      
      晚秋天，一霎微雨洒庭轩。 槛菊萧疏，井梧零乱，惹残烟。 
      凄然，望江关，飞云黯淡夕阳闲。 当时宋玉悲感，向此临水与登山。 
      远道迢递，行人凄楚，倦听陇水潺。 
      正蝉吟败叶，蛩响衰草，相应喧喧。 
      孤馆热杖缒辏风露渐变，悄悄至更阑。 
      长天净，绛河清浅，皓月婵娟。 
      思绵绵，夜永对景，那堪屈指暗想从前。 
      未名禄，绮陌红楼，往往经岁迁延。 
      帝里风光好，当年少日，暮宴朝欢。 
      况有狂朋怪侣，遇当歌对酒竞留连。 
      别来迅景如梭，旧游似梦，烟水程何限？ 
      念利名、憔悴长萦绊，追往事、空惨愁颜。 
      漏箭移，稍觉轻寒，渐呜咽、画角数声残。 
      对闲窗畔，停灯向晓，抱影无眠。 
        
      
      冻云黯淡天气，扁舟一叶，乘兴离江渚。 
      度万壑千岩，越溪深处。 
      怒涛渐息，樵风乍起，更闻商旅相呼。 
      片帆高举，泛画[益鸟]、翩翩过南浦。 
      望中酒旆闪闪，一簇烟村，数行霜树。 
      残日下、渔人鸣榔归去。 
      败荷零落，衰杨掩映，岸边两两三三，浣纱游女，避含羞笑相语。 
      到此因念，绣阁轻抛，浪萍难阻。 
      叹后约丁宁竟何据？惨离怀、空恨岁晚归期阻。 
      凝泪眼、杳杳神京路，断鸿声远长天暮。 
        
      
      望处雨收云断，凭栏悄悄，目送秋光。 
      晚景萧疏，堪动宋玉悲凉。 
      水风轻、频花渐老；月露冷、梧叶飘黄，遣情伤，故人何在？ 
      烟水茫茫。难忘，文期酒会，几孤风月，屡变星霜。 
      海阔山遥，未知何处是潇湘？ 
      念双燕、难凭音信；指暮天、空识归航。 
      黯相望，断鸿声里，立尽斜阳。 
        
      
      一叶扁舟轻帆卷，暂泊楚江南岸。 
      孤城暮角，引胡笳怨。水茫茫，平沙雁。旋惊散。 
      烟敛寒林簇，画屏展，天际遥山小，黛眉浅。 
      旧赏轻抛，到此成游宦。觉客程劳，年光晚。 
      异乡风物，忍萧索，当愁眼。 
      帝城赊，秦楼阻，旅魂乱。 
      芳草连空阔，残照满，佳人无消息，断云远。 
        
     
      登孤垒荒凉，危亭旷望，静临烟渚。对雌霓挂雨，雄风拂槛，微收残暮。 
      渐觉一叶惊秋，残蝉噪晚，素商时序。览景想肖欢，指神京、非零非烟深处。 
      向此成追感，新愁易积，故人难聚。凭高尽日凝伫，赢得消魂无语。 
      极目霁霭霏，暝鸦零乱，萧索江城暮。南楼画角，又送残阳去。 
        
      
    
      别馆寒砧，孤城画角，一派秋声入寥廓。 
      东归燕从海上去，南来雁向沙头落。 
      楚台风，庚楼月，宛如昨。 
      缧缧无奈被些名利缚，无奈被他情担阁，可惜风流总闲却。 
      当初漫留华表语，而今误我秦楼约。 
      梦阑时，酒醒后，思量着。 
        
      
      留春不住，费尽莺儿语。 
      满地残红宫锦污，昨夜南园风雨。 
      小伶初上琵琶，晓来思绕天涯。 
      不肯画堂朱户，春风自在杨花。 
        
      
      梦后楼台高锁，酒醒帘暮低垂。 
      去年春恨却来时，落花人独立，微雨燕双飞。 
      记得小[上艹下频]初见，两重心字罗衣。 
      琵琶弦上说相思，当时明月在，曾照彩云归。 
        
      
      梦入江南烟水路，行尽江南，不与离人道。 
      睡里消魂无说处，觉来惆怅消魂误。 
      欲尽此情书尺素。浮雁沉鱼，终了无凭据。 
      却倚缓弦歌别绪，断肠移破秦筝柱。 
        
      
      醉别西楼醒不记，春梦秋云，聚散真容易。 
      斜月半窗还少睡，画屏闲展吴山翠。 
      衣上酒痕诗里字，点点行行，总是凄凉意。 
      红烛自怜无好计，夜寒空替人垂泪。 
        
     
        
      
      关山魂梦长，塞雁音书少。两鬓可怜青，只为相思老。 
      归傍碧纱窗，说与人人道：“真个别离难，不似相逢好。” 
        
      
      东风又作无情计，艳粉娇红吹满地。 
      碧楼帘影不遮愁，还似去年今日意。 
      谁知错管春残事，到处登临曾费泪。 
      此时金盏直须深，看尽落花能几醉。 
        
      
      秋千院落重帘暮，彩笔闲来题绣户。 
      墙头丹杏雨馀花，门外绿杨风后絮。 
      朝云信断知何处？应作襄王春梦去。 
      紫骝认得旧游踪，嘶过画桥东畔路。 
        
      
      留人不住，醉解兰舟去。 
      一棹碧涛春水路，过尽晓莺啼处。 
      渡头杨柳青青，枝枝叶叶离情。 
      此后锦书休寄，画楼云雨无凭。 
        
      
      旧香残粉似当初，人情恨不如。 
      一春犹有数行书，秋来书更疏。 
      衾凤冷，枕鸳孤，愁肠待酒舒。 
      梦魂纵有也成虚，那堪和梦无。 
        
      天边金掌露成霜，云随雁字长。 
      绿杯红袖趁重阳，人情似故乡。 
      兰佩紫，菊簪黄，殷勤理旧狂。 
      欲将沉醉换悲凉，清歌莫断肠。 
        
      
      绿阴春尽，飞絮绕香阁。 
      晚来翠眉宫样，巧把远山学。 
      一寸狂心未说，已向横波觉。 
      画帘遮匝，新翻曲妙，暗许闲人带偷掐。 
      前度书多隐语，意浅愁难答。 
        
        
        
      不消红蜡，闲云归后，月在庭花旧阑角。 
        
       
      街南绿树春饶絮，雪满游春路。 
      树头花艳杂娇云，树底人家朱户。 
      北楼闲上，疏帘高卷，直见街南树。 
      阑干倚尽犹慵去，几度黄昏雨。 
      晚春盘马踏青苔，曾傍绿阴深驻。 
      落花犹在，香屏空掩，人面知何处？ 
        
      
      曲阑干外天如水，昨夜还曾倚。 
      初将明月比佳期，长向月圆时候、望人归。 
      罗衣著破前香在，旧意谁教攻。 
      一春离恨懒调弦，犹有两行闲泪、宝筝前。 
        
      
      画屏天畔，梦回依约，十洲云水。 
      手捻红笺寄人书，写无限、伤春事。 
      别浦高楼曾漫倚，对江南千里。 
      楼下分流水声中，有当日、凭高泪。 
        
      
      红叶黄花秋意晚，千里念行客。 
      飞云过尽，归鸿无信，何处寄书得？ 
      泪弹不尽临窗滴，就砚旋研墨。 
      渐写到别来，此情深处，红笺为无色。 
        
      
     
      似花还似非花，也无人惜从教坠。 
      抛家傍路，思量却是，无情有思。 
      萦损柔肠，困酣娇眼，欲开还闭。 
      梦随风万里，寻郎去处，又还被莺呼起。 
      不恨此花飞尽，恨西园、落红难缀。 
      晓还雨过，遗踪何在？一池萍碎。 
      春色三分，二分尘土，一分流水。 
      细看来不是杨花，点点是离人泪。 
        
      
      明月如霜，好风如水，清景无限。 
      曲港跳鱼，圆荷泻露，寂寞无人见。 
      囗如三鼓，，铿然一叶，黯黯梦云惊断。 
      夜茫茫、重寻无处，觉来小园行遍。 
      天涯倦客，山中归路，望断故园心眼。 
      燕子楼空，佳人何在？空锁楼中燕。 
      古今如梦，何曾梦觉，但有旧欢新怨。 
      异时对、黄楼夜景，为余浩叹。 
        
      
      冰肌玉骨，自清凉无汗。水殿风来暗香满。 
      绣帘开、一点明月窥人，人未寝，[奇支]枕钗横鬓乱。 
      起来携素手，庭户无声，时见疏星度河汉。 
      试问夜如何？夜已三更，金波淡、玉绳低转。 
      但屈指、西风几时来，又不道流年、暗中偷换。 
       
      缺月挂疏桐，漏断人初静。 
      谁见幽人独住来，飘渺孤鸿影。 
      惊起却回头，有恨无人省。 
      拣尽寒枝不肯栖，寂寞沙洲冷。 
        
      
      三年枕上吴中路，遣黄犬，随君去。 
      若到松江呼小渡，莫惊鸳鹭，四桥尽是、老子经行处。 
      辋川图上看春暮，常记高人右丞句。 
      作个归期天定许，春衫犹是，小蛮针线，曾湿西湖雨。 
       
      夜饮东坡醒复醉，归来仿佛三更。 
      家童鼻已雷鸣，敲门都不应，倚杖听江声。 
      长恨此身非我有，何时忘却营营。 
      夜阑风静彀纹平，小舟从此逝，江海寄余生。 
        
      
      莫听穿林打叶声，何妨吟啸且徐行。 
      竹杖芒鞋轻胜马，谁怕！一蓑烟雨任平生。 
      料峭春风吹酒醒，微冷，山头斜照却相迎。 
      回首向来萧瑟处，归去，也无风雨也无晴。 
        
      
      乳燕飞华屋，悄无人、槐阴转午，晚凉新浴。 
      手弄生绡白团扇，扇手一时似玉。 
      渐困倚、孤眠清熟，帘外谁来推绣户？ 
      枉教人、梦断台曲又却是风敲竹。 
      石榴半吐红布蹙。 
      待浮花、浪蕊都尽，伴君幽独。 
      一枝细看取，芳意千重似束。 
      又恐被西风惊绿，若待得君来向此，花前对酒不忍触。 
      共粉泪、两簌簌。 
        
      
      梅英疏淡，冰澌溶泄，东风暗换年华。 
      金谷俊游，铜驼巷陌，新晴细履平沙。 
      长记误随车，正絮翻蝶舞，芳思交加。 
      柳下桃蹊，乱分春色到人家。 
      西园夜饮鸣笳，有华灯碍月，飞盖妨花。 
      兰苑未空，行人渐老，重来是事堪嗟。 
      烟暝酒旗斜。但栖楼极目，时见栖鸦。 
      无奈归心，暗随流水到天涯。 
        
      
      倚危亭、恨如芳草，萋萋铲尽还生。 
      念柳外青骢别后，水边红袂公时，怆然暗惊。 
      无端天与娉婷，夜月一帘幽梦，春风十里柔情。 
      怎奈向、欢娱渐随流水，素弦声断，翠绡香减。 
      那堪片片飞花弄晚，蒙蒙残雨笼晴。 
      正销凝，黄鹂又啼数声。 
        
      
      山抹微云，天粘衰草，画声断谯门。 
      暂停征棹，聊共引离尊。 
      多少蓬莱旧事，空回首、烟霭纷纷。 
      斜阳外，寒鸦万点，流水绕孤村。 
      消魂，当此际，香囊暗解，罗带轻分。 
      漫赢得青楼，薄幸名存。 
      此去何时见也？襟袖上、空惹啼痕。 
      伤情处，高城望断，灯火已黄昏。 
        
      
      晓色云开，春随人意，骤雨才过还晴。 
      古台芳榭，飞燕蹴红英。 
      舞困榆钱自落，秋千外、绿水桥平。 
      东风旦，朱门映柳，低按小秦筝。 
      多情，行乐处，珠铀翠盖，玉辔红缨。 
      渐酒空金[木盍]，花困蓬瀛。 
      豆蔻梢头旧恨，十年梦、屈指堪惊。 
      凭阑久，疏烟淡日，寂寞下芜城。 
        
      
      天涯旧恨，独自凄凉人不问。 
      欲见回肠，断尽金炉小篆香。 
      黛蛾长敛，任是春风吹不展。 
      困倚危楼，过尽飞鸿字字愁。 
        
      
      漠漠轻寒上小楼，晓阴无赖似穷秋，淡烟流水画屏幽。 
      自在飞花轻似梦，无边丝雨细如愁，宝帘闲挂小银钩。 
        
      
      湘天风雨破寒初，深沉庭院虚。 
      丽谯吹罢小单于，迢迢清夜徂。 
      乡梦断，旅魂孤，峥嵘岁又除。 
      衡阳犹有雁传书，郴阳和雁无。   
  
　
